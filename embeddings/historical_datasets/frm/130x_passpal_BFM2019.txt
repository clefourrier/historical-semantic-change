LA PASSION DE PALATINUS     Mi ami , mi deciple , franche gent honoree , La sainte Pasque aproche que j' ai tant desirree Pour mengier avec vous la pais qui mout m' agree Ainz que ma vie soit pour le pueple finee.
Pierre et Jehan , sa venez.
En la cité leanz irez ; Un home si encontrerez.
De moie part vous li direz Que veil aler en sa maison , Et je et tuit mi compaignon.
Mengier i veil priveement ; Il le voudra mout bonement.
Sire , volentiers nous irons , Vostre commandement ferons.
Saint Pierre a l' oste  Amis , Jhesu , li nostre sire , Nous envoie a vous pour dire Que vous huimais le hebergiez , A mengier li appareilliez.
Mengier veut a vostre maison , Ensemble lui si compaignon.
Sire , bien soiez vous venuz !  Quant venrra mes sires Jhesu ?  Sus lui , biau sire , rien ne ai , Ainz est trestout sien quanque j' ai.
Quant il venrra tout trovera Quanque mestier li avera.
Venez le atendre en maison , Car il est bien drois et raison.
Sire , bien dites , si vous plait , Et nous le ferons sans plait.
Si atendrons nostre seigneur Et la compaignie greigneur Que il avec lui avra Quant il en cest ostel venrra.
Or sus , or sus , seigneur , enfant !  Alons nous en au roy puissant Aourer et beneir.
Veez le la ou il vient , Cil au quiex li grief atient !  Il vient pour nous garir.
Bien i devons aler , Qu' il vient pour nous sauver , Et faire grant honors.
Porter irons les fleurs ,  Et robes et odors , Par ou il doit venir.
Frere , vous bien dites , De par li sainz Esperites !  Amis , vous dites bien.
Chantons aucune rien Qui aviegne a sa gloire , Qu' ele est et bone et voire.
J' ai trové une chançon.
Commenciez don , si la dirons.
Sauvez nous , Diex Adonaÿ , Lons tens avons mes esboÿ , Esté grevé et tormenté , Par toy serons nous racheté.
Or est Diex serans descendus.
Sire , bien soiez vous venus , Et vous et vostre compaignie.
Je met tout en vostre baillie , Cors et avoir et quanque j' ai.
Seanz ferez ce que vous plera.
Bien sai , sire , que estes rois , Cil qui le monde sauverois.
Pierre , faites seoir ses gens , Et je serai vostre sergens.
Sire , quant vous serez assis , Et Jehan qui est vostre amis , Tuit li autre saien seront Aprés vous qui mengier vorront.
Judas , ou mon seigneur serrez , Car de coustume le tenez.
Mout ai eüe en grant desier De ceste cene que mengiez.
Jamais o vous ne mengerai Devant que de mort resusciterai.
Pour vous sofferrai passion Que n' alez a perdition.
Lasse moi !  que porrai je faire Qui puisse a Jhesucrist plaire ?  Mout ai au cuer grant repentance De mes pechiez et remembrance.
Or me sui je bien apensee D' une boite qu' ai aportee Plaine de un mout bon oignement.
Ses piez en oindra doucement.
Quant bien lavé les averai Des lermes que je plorerai , De mes chevex les essuierai ; Puis aprés si li baiserai.
Bien sé , quant ce me vorrai faire , Tant est preudom et debonaire , De mes pechiez avra pardon  Et envers lui remission.
Coiement m' i couvient aler , Car on ne m' i lairoit entrer.
Maitres , dites apertement , Pour quoi de si chier oignement Avez souffert tel gastement ?  S' est honte et vilainnement.
Bien valoit i trois cenz deniers Et plus encor , que mout est chiers , Qui lealment l' eüt vendu Avant c' om l' eüt espandu.
Il en afferoit a ma rente De trois cenz deniers les trente.
Se je lez part , se poise moi , Je les recouvra , par ma foi.
Judas , laissiez ester Marie ; Ele a tant fait qu' ele est m' amie.
Povres trouverez vous assez ; Bien leur ferez , se vous volez.
Loignement ne m' arez vous mie.
Mout m' a a gré servi Marie.
Je li pardon touz ses pechiez , Touz les noviax et touz les viez.
En mon regne touz jourz sera Pour l' amour de ce que fait a.
Marie , or sus , et quitte soies , Et garde que suigues mes voies !   In nomine Patris et Filii et Spiritus Sancti.
Amen.
Sire , or soit a vostre plaisir , Je vous pri mout bien sanz mentir.
Du tout a vous obeïrai ; Jamais ne vous courrecerai , Ne jamais ne serai entechié Cuer ne cors de mortel pechié.
Or sachiez bien vraiement Qu' en ce je ne perdrai noient.
Ceste perte voudrai ravoir , Quel que mal que je doie ravoir.
Tenez , seigneurs , mengiez , buvez !  C' est li miens cors que ci veëz.
Si le recevez dignement , Se sera vostre sauvement.
C' est li mien cors que ci veëz.
Sus l' autel est representez.
Ce iert de la nouvele loy , Si veil que vous tenez de moy.
O moi menjue et o moy boit Qui le mien cors voir traïr doit.
Sui je ce , sire , dites moy , Que le vostre cors traïr doy ?    Li uns de vous me traïra Et as Juïs me liverra.
Tout est escrit en l' Escripture Du fil Marie l' aventure , Et tout convenrra raemplir Ce que de lui est a avenir.
Sui je ce dont , maitres Jhesu ?  L' avez vous pour moi ramenteu ?    Judas , tu le dis voirement.
Perron , Jehan , venez avant , En ce jardin a moi venez Qui du Mont d' Olivete est prez.
Je vois devant , venez aprés.
Seigneurs , veez ci le prophetie.
Ci ne vint pas pour presentie , Mais de mon pere qui est laissus.
Il m' envoia a vous ça jus , Et je i sui volentiers venuz ; Et sai bien qu' en croiz seré penduz.
Vous estes tuit li mien ami , Et grant paine avez pour mi.
Je vous en rendrai guerredon En paradis , en ma maison.
Sus les douze sieges serez Au Jugement et je i serai Qui desus touz les jugerai.
Perron , tu es mout mes amis , Tu demourras ci avec mi.
Soies sages , courtois et preuz ,  Et confortes tes amis touz.
Par foi , tuit vous en fuirés ja Que nul o moi ne demorra.
Batus serai et laidengiez , Et despecié et detrenchiez.
Perron , Jhean , esveilliez vous , Merci priez - esveilliez touz - Nostre seigneur de vos pechiez , Que n' aiez autre temptation De male cogitatïon.
Jhesu , Jhesu , le fil Marie , De la mort ne t' esmaier mie.
A la mort t' estuet parvenir , Ce marrtyre t' estuet souffrir.
Diex , ton pere , par moi te mande , La mort prenez a repentance.
Pour le sien pueple racheter Te covient ceste mort pener.
Biax douz pere , ce ne puet estre !  A ton plaisir me covient estre.
Fai ton comandement de moi , Car je le veil et m' i otroi.
Seigneurs Juïs , or entendés Et me dites que me dorrés Du vostre , se ore en droit vous vent Mon maitre que vous heëz tant ,  Qui veut destruire vostre loy Et touz vous veut mestre souz soi.
Judas , un petit m' entendez.
Se vous Jhesucrist me rendez Trente deniers vous en dourrai.
Maintenant le vous livrerai.
Bailliez les moy isnelement !    Judas , tout a vostre talent.
Maintenant vous seront livré ; Atendez qu' il soient conté.
Enpreu et deus et trois et quatre et cinc et sis.
Par le grant Dieu , je sui honiz , Que je n' en ai que vint et huit !  Mais , par la loy que creons tuit , Que deus deniers me rebaurrez , Quatre deniers en raverez !    Tenez , tenez , veez les ci , vez !  Ja ne demorra li marchiez.
Delivrez les au marcheant , Mais que vous tiegne bien couvent !    Diex , com tu dis bien , mon ami !  Il a en toy mout bon meschin.
Tenez , Judas , vostre monoie , Quar se ja li grant Dieu me voie ,  Quant li faus truans ypocrites Sera pris , n' en sera il pas quittes.
Annas , entendez a moy.
Je vous enseignerai par quoy Le nostre maitre conitrez.
Celui que baisier me verrez , C' est mes mestres , celui prenez.
Seigneurs , amis , pour quoi dormez ?  Une eure veillier ne poez ?  Judas ne dort ore noient , Et vous dormez si fierement.
Esveilliez vous , levez de ci , Judas est pres qui m' a traï.
as Juis  Or ça , Juïs , moi querez vous ?  Volez savoir le quel de nous Est Jhesucrist qui preëscha Et sa loy as Juïs moutra ?  Que querez vous , dites le moy.
Jhesu querons qui ce fait roy.
Biaus maitres Jhesu , Diex te gart !  Baisier te veil de ceste part.
Tu me baises , tu m' as traï.
Or m' en merront mi anemi.
Or ça , truant , vous en venrrez !  Par le grant Dieu n' eschaperez !    Fuiez de ci , mauvese gent , Car de ceste espee tranchant Le mien seigneur delivrerai Et vos chars en detrancherai.
Tien , tu premiers , ceste colee !    Si li a l' oreille tranchiee !    Seigneurs Juïs , veez ci mervelle !  Se truant m' a couppé l' oreille.
Veëz com la face m' en seigne , Je en reporterai rouge enseigne.
Petron , biaus douz amis , ne fere !  Veus tu a ton seigneur desplere ?  Qui de glaive ferra autrui , A glaive ira le cors de lui.
Je n' ai cure de moy deffendre , De mon gré veil en la croiz pendre.
J' avroie assés deffendement , Anges a miliers et a cent , Se je voloie , mais ne veil.
La mort sofferrai sans orgueil.
Reboute t' espee en ton fuerre.
Je n' ai cure de tele euvre.
Or ça , Marques , si vous guerrai ; Vostre oreille vous senerai.
Or en venez , sire truant !  Ja pour ice n' avrez garant.
Se m' oreille m' aviés garrie , Pour ce n' eschaperés vous mie.
Mout saverez de l' enchanter , Se vous m' i poez eschaper.
Tu diz voir , Marques , mout sera , Quant il de vous eschapera.
A nostre evesque le merrons , A Caÿfas l' encuserons , Car fuiz Dieu se fait apeler ; Il le doit mout chier comparer.
a Cayfas  Caïfas , cil qui maint en haut , Qui fait et le froit et le chaut , Vous doint joie toute vo vie !    Biau seigneur , Diex vous beneïe !  Quiex gens sont ce que vous menez  Que je voi si forment armez ?  Et qui est cil qui est entr' aus Qui de grandeur est li plus haut Et li plus juene , ce me semble ?  A tele hore qu' alez ensemble ?  Pour quel besoing venites ci ?  Dites le moy , je vous en pri.
Nous vous amenons un truant Qui va par le païs preeschant La ou Lazarum resuscita , Et est cil , sire , que dit a Que nostre temple il abatra Et en trois jourz le refera.
De male eure soit si poissant !  Salemons i mit quarante ans.
Je vous di , sire , creëz moy , S' il vit , il destruira la loy.
Pour ce est drois que on l' ocie , Que la loy n' en soit abessiee.
Seigneurs , ce ne ferons nous mie , Ne que nul de nous l' ocie ; Mais plus sajement le ferons : A Pilate nous le merrons Et sus lui metrons tel tort , Bien il deservira la mort.
Ore alons tuit tout maintenant Et je l' encourperai forment.
Bien en serai creü , ce croy , Que je sui maitres de la loy.
a Pilate  Sire Pilates , biax amis , Ci androit vous amenons pris Un ypocrite , un tricheor , Un desloyal , un traïteur , Qui par le païs va preeschant Et nostre loy amenuisant , Et pour ce qu' il nous veut trichier , Li doit on en croiz closfichier Com autre larron pautonier.
pilates pale  Biau douz seigneur , que demandez Cest preudome que ci veëz , Et ne vous a il rien meffait ?  Vous me dites que fil Dieu se fait Et qu' il vostre devant loy desvoie.
Or gart chacun qu' il ne le croie.
Vien ça a moi , amis Jhesu , Et me di , frere , qui es tu.
Ne me celer pas pour mourir.
Je sui cil.
Ne crerais pour rien , Et se je le disoie bien.
Pour ce ne lairïez vous mie , Que ne me feissiez vilenie.
Des or en avant avenrra Que li fuiz Marie sera En la destre son pere hautisme Qui va du ciel jusqu' en l' abisme.
Il meïsmes c' est bien jugiez ,  Sire prevoz , et emperiez.
Faites en ce que vous devez.
Par foy , Juïs , trop vous hatez !  Il ne morra mie par moy , Car en lui nul forfait ne voi.
Ainz veil que vous le me menés A Herode , puis li direz , S' a deservi mort , c' om l' ocie , Car en droit de moy ne voi mie.
De moya esté mal lonc tens , Il me pardonrra son mal talent.
Sire Herode , Diex vous doint joie !  Li prevoz Pilate vous envoie Jhesu que nous avons or pris , Et si vous mande de par mi , Se a forfait mort , c' om l' ocie , Car Pilates ne le voit mie.
Or ça , a moy , amis Jhesu , Que par cent fois bien viegnes tu , Et cil ait bien qui ça t' envoie !  C' est Pilates que tant heoie.
Je ne le hé mais de noient ; Je li pardoing mon mal talent.
Mout a lonc tens que je voloie Parler a toy mais ne pooie.
Ne sai pour paour ou pour quoi N' osoies venir devant moy.
Dire ai oï par ton seignacle A on veü maint biau miracle : Li mort en sont resuscité , Et li avugle ralumé , Et maint autre que fait avez Je en ai oï souvent parler.
Or m' en fai un apertement Si que voient toute la gent , Et je tel plait aprés ferai Que tout delivre te rendrai.
Enseigne nous , ou bien ou mal !  Bien voi que tu n' en feras al.
Pour quoi ne paroles a moy ?  Tu ne daignes , si com je croy.
Parole a moy , je te commant !  Dun vestiras tu ci garnement , Et si savrai tout maintenant Coment tu savras deviner.
Je te ferai les iex cliner !    Pour le grant Dieu , fai dont erant !  Et si alons par tout querant Que il n' ait coutiau ne gaïne.
Et si le fiert tout maintenant , La paume sus l' oreille li tent.
Qui t' a feru ?  Or le devine !  Encuse le apertement , Ou il ira ja autrement.
Puis que tu ne veus deviner , Il te covient au roy parler.
Parole n' a parolé.
Bien voi qu' i ne parlera mie.
Tout ce fait il par felonie.
Dame !  foy que vous me devez , Conseilliez moy , se vous savez , Que je de ce truant ferai , Et comment m' en deliverrai.
Biaus douz sire , or m' entendez Le conseil , se vous le volez , Se de ce croire me volez : A Pilate le renvoierez , Et de par moy vous li direz Que ce truant que ci veëz Face occirre et decopper , Et si ne le lesse plus regner , Car il a bien fait , se me semble , Par quoy en le doit en la croys pendre.
Regardez le truant pelart Comme il me fait le papelart !  Mais en mal feu soit son cors ars Et alumés de toutes pars , Que ja pour sa truanderie Ne demorra qu' en ne l' ocie.
Mais plus de mal li face l' on Qu' en ne feroit a nul larron , Car se vivre l' en le lessoit , Toute nostre gent destruiroit Et la nostre loy abatroit.
Faites en ce , je vous en proy , Trop a meffait , morir en doit.
Dame !  foy que nous vous devons , Puis qu' il vous plait , nous le ferons.
Je l' i envoierai le pas Par ce Juïf et par Annas.
Vous dites bien , je m' i otroy.
Trop me grieve quant je le voy.
Or l' en faites remener tost A Pylatre , vostre prevost , Et li mandez que i l' ocie , Que pour rien ne le renvoit mie.
Faites qu' il soit tost ramenez.
Annas , venez ça.
Tost alez A Pilate , puis li direz Que ce truant que ci veëz Qu' il en face tout son talent.
Perdonré li mon mal talent.
Sire Pylate , reveez ci Le faus truant que ramains ci.
Herode , sire , vous salue et pardonne , Et ce truant vous abandonne.
Mout i a trouvé cruauté , Conchïement et fauseté.
Or faites venir devant moy Trestouz les meitres de la loy.
Las moy chetis , com sui dampnés !   Quant mon seigneur ai la mort livree !  L' ame de moy en est dampnee.
Je l' ai vendu par traïson.
Certes j' avrai mal guerredon.
Seigneurs Juïs , pour Dieu tenez Touz vos deniers que ci veëz !  Trop ai pechié a desmesure , Jamais Diex n' avra de moy cure.
Vostres soient !  Nul n' en voulons , Jamais denier n' en repenrrons.
Tenez vos deniers , veez les la !  Et je m' en revois par deça.
Las chetiz , com sui esperdus , De pechié morz et confundus !  Le monde de moy deliverrai , A un arbret je me pendrai De ma courroie maintenant.
A touz deables vous commant.
Or oi , Pierre , biax douz amis !  Or nous va bien de mal en pis , Quant nostre maitre avons perdu , Qui bien nous avoit maintenu Que chacun de nous s' en fuiroit Aussi tost comme pris seroit.
Las moy , com sommes departi !   Il n' i a mais que moy et ti.
Alons veoir que il feront De nostre seigneur que pris ont.
saint pierre respont  Par Dieu , volentiers i alasse , Se pour paour ne le lessasse.
Mais bien sai se il nous tenoient , Avesques lui il nous metroient.
Et se tu veus , tout maintenant I alons.
A Dieu nous commant !  Si verrons que en en fera Et comment en le demerra.
Volentiers , amis , en nom Dé , Puis que vous l' avez commandé.
Il fait froit , alez vous chaufer , Et je irai entre eus escouter Que eulz de mon seigneur feront , Et comment il le demerront.
Or m' atendez et je irai Et leur affaire vous conterai , Si com je verrai demener.
N' i voudrai gaires demorer.
Qui es tu qui nous viens espïer ?  Ici te covient detrïer , Et si nous rendras or raison Pour quoi entras en nostre maison.
Quant sui eschapé , moy est bel !  Miex aing qu' il aient mon mentel ,  Les faus Juïf , en leur ballie Que ce que pardisse la vie.
Et tu , qui es , se Diex t' aït ?  Es tu des deciples Jhesucrit ?    Et lors saint Pierre respondi   Gentil sire , par foy , nenil !  Onques ne le vi ne il moy , Foy que je doy , sire , vo loy.
Di va , me veus tu avugler ?  Je t' ai veü a lui parler.
Bien te conois a la parole , Que tu as esté a s' escole.
Creëz moy , onques ne le vi Que maintenant ore ici.
Ne sai dont est , ne dont est nez.
Vous me crerez , se vous volez.
Di va , di moy tost , qui es tu ?  Es tu des deciples Jhesu ?  Je te vi : tu en es sans falle !  Bien te conois pour la bataille , Quar tu me feris de t' espee.
La destre oreille j' oi couppee Mais ton maitre la me sena Pour ce que eschaper cuida.
Creez moi , quar onques ne le vi ,  Ne avec lui ne mengié ne ne bui.
Je m' en irai , que je voy bien Qu' en demorer ne gaaignons rien.
Biax tres douz pere Jhesucrist , Onques mençonge ne deïs.
Or t' ai je renoié trois fois , Encor n' a mie chanté le quoc.
Li quoc chante  Merci crïerai de pechié De coy je me sent entechié !  Ne ferai com Judas fit : Par desesperance se pendi.
Caÿn , ses tu que feras ?  A l' un des badés t' en iras , Au proonel ou a l' autel , Et li di sus toute riens autre Viegne tantost parler a moy Ou forment me courreceroit.
Je voudroie ja qu' il fut ci.
Biau sire , et il me plait ainssi ; Et je irai tout maintenant Pour faire le commandement.
Huitacelin vous en merrai.
Bien sai , volentiers i venrrai.
Cayn a Huitacelin  Cil Diex qui maint et bas et haut , Huitacelin , vous gart de mal !   Li prevoz Pilate vous prie , Et pour rien ne le laisse mie Que ne viegnes parler a lui.
Amis , bien soies tu venuz !  Mout tres volentiers je irai Et son commandement ferai.
Biax sire , or en alons errant.
Mesire a de vous besoing grant.
Cayn a Pilate  Sire , veez ci Huitacelin , Que tost est venuz avec mi Pour vous servir en vostre druz.
Par cent foiz soit il bien venuz !  Huitacelin , je t' ai mandé , Quant tu es venuz , je t' en sa gré.
Si te dirai pour quel besoing , Tu nel tenrras pas a desdeing , Car s' ai je fait pour tourmenter La prophete et pour lui tenter.
Je sai que bien le sarez faire ; Gran paine li ferez a faire.
Et si veil que vous le prenez.
A ce piler le lïerés , Et le batés d' unes courgiees Si que bien soient ensenglentees.
Et sachiez , se il se veut deffendre ,  De ce c' om me fait a entendre , Car il veut vostre loy abatre.
La male passion l' abate !  Qu' il la deffera pour noient , Se n' en ne treuve raison grant Par quoy on deffaire le doie.
Sire , li grant Dieu m' i envoie !  Je ferai vo commandement , Et bien sachiez vreaement Que de ce que dites m' est bel.
Mout par avra dure la pel , Se en plusieurs leus n' est partie , Tant i fera de m' escorgie.
Sire truant , treëz vous ça !  Caïn , prenez le par de la , Si en venrras avesques moy.
Par le grant Dieu , et je l' otroy.
Bien soit venuz le roys des Juis !    Ne cuidiez se soit gas ne juis !  Vos , mestres Juïs , cest mantel , Et si vous soit ou lait ou bel , Devestiras tu ceste cote.
Maugré vous sera ele nostre , Ne ja sus vous ne demourra Un seul fil de quanqu' ill i a.
Sire truant , sus vostre cors Maintenant sera fait li sors , Li quiex de nous deus l' avera.
Par Dieu , ja ainssi ne sera.
Mais ses tu que nous en ferons ?  En deus moitiés le partirons Si que sa part en ait chacun.
Par Dieu , ains anlevera li uns Aussit com je deviserai : Deus los de deus festus ferai.
Si croy bien que li miex t' en viegne Et li autres que mien me remaingne.
Si que le plus grant avera Des los , quant on le jugera , Si ai ceste robe gaaigniee Sanz barat et sanz tricherie.
Biax douz compains , tout ce me plait.
Je voudraie ja ce feust fait.
Or le fai , que bien m' i otroy ; De tricherie point je n' i voy.
Et je les ferai sans plus traire.
Compains , il sont fais , or puez traire.
Je trai cestui , et cil est tiens.
Saches tu bien , li grant est miens !  Or ai je la robe gaaignie , Aussi estoit ele miene.
Je croy que j' aie la plus grant !  Or mesurons tout maintenant.
La moie est plus grant trois doie , Dont doit estre la robe moie.
Puis que l' ai gaaigniee loyaument , Je ferai le commandement Mon seigneur le prevost Pilate.
La male passion l' abate , Se je , pour ce que j' ai perdu , Ne fais plus de mal a Jhesu !  Compoins , or verrez maintenant Se je fais le commandement De Pylate , nostre prevost.
Or le me tien bien a cest post , Et je les mains li lïerai A ces bones cordes que j' ai.
Or fier de ça et je de la !  Se Diex m' aït , ore i perra , Se tu fiers par doz et par vis.
Caïn , fors sera Jhesucrist , Se de ce piler vous eschape !    Se piler ou il est lïez , C' est mout en terre fichiez.
Caÿn , je ne puis ferir plus.
Tant ai feru et sus et jus Que m' escourgiee je ne puis mais Demener en haut ne en bais.
Tant le poons batre et ferir Que il se laissera morir.
Je voi qu' il ne brait ne ne crie.
La male passion l' ocie !    Compoins , je sui si fort lassé Que plus ne sera tormenté.
Quant nous ravrons commandement , Et nous rabatons vitement !    Juïs , Jhesucrist deslïez Et gardez plus ne soit touchiés Car en lui n' a mal ne pechié.
Si le m' amenez devant moy , Car point de vanité n' i voy.
Seigneurs Juïs , dites , quiex max Vous fait cest hom , pour qu' est si fax ?    S' il ne feut de mauvese vie , Nous ne le t' amenissions mie.
Nous avons droit et il a tort , Par quoy ill a deservi mort.
Veëz , Juïs , que j' a veü.
Vous meïsmes , prenez Jhesu , Selonc vostre loy le jugiez.
Je vous en doing a touz congié.
Pilates , nostre loy defant.
Faites si , prenez se bidant , Si en faisons tost jugement.
Si ferons nous apertement.
Vien avant , Jhesu , ci a moy !  Pour quoy vas tu contre la loy ?  Or ne me ment pas , je t' en pri.
Es tu dont li roys des Juïs ?  J' ai pooir de toy delivrer , Et , se je veil , de t' encombrer.
De pooté as tu mout poy , Bien le saches , par desus moy.
Ne li miens regne n' est pas ci.
Don es tu roys ?  Or le me di.
Pilate , tu l' as dit voirement Et bien et apertement.
Je ving u monde , pour ce sui nez.
.
.
Tuit cil qui sont par verité Ameront ma proprieté.
Se seans li miens regne feut , Li miens pueples , cil qui peüt , Me delivrat , je ne dout mie , De tes mains et de ta ballie.
Sus moy n' as nule poosté ,  Se d' autre ne te fust donee ; Mais cil qui a toy me livra Melleur pooir de toy n' a pas.
Seigneurs Juïs , Jhesum laissiez Quar en lui n' a mal ne pechié.
Je ne truis en lui se bien non , Et por quoy le defferoit on ?  Volez que je le laisse aler ?  Barraban qu' est pris pour embler Soit crucefïez et lïez , Et Jhesu soit quites clamez.
Vous volez nous touz afoler ?  Barraban faites delivrer A nostre Pasques , a ceste fois , Et Jhesu soit mis en la croys !  Tant a meffait que plus ne puet La venjence penrre en estuet.
Par foy , j' ai fait Jhesu tenter , Et tout nu batre a un pilier Sa char li est toute navree Et partout en est sanglentee.
A l' estache a esté lïez Et decoupez et detranchiez , Et si ne puis en lui trover Par quoy on le doye a mort livrer ; Et se vous en croys le metez , Vostre roy crucifïerez.
Nous n' avons , sire , nul roy non  Se Sezaire de Romme non , Et qui cestui deliverra Contre Sezar de Romme ira.
Or ça , de l' iaue pour laver !  De Jhesu me veil delivrer.
Veez la ci , fresche et nete et gente.
Du perrecin et de la mente I ai je mis a grant foison.
Sachiez vous bien , tout sanz raison Veulent li Juis trestout a tort Cest preudome jugier a mort.
Par le grant Dieu , biax fiex Joel , J' ai oÿ maintes foyz paller Anfans mout bien et sajement , Mais , se ja le grant Dieu m' ament , Je onques en jour de mon aage Ne vi ne si preuz ne si sage Com tu es.
Si com il me plait , Mout est bien son office fait.
Va t' an ; au grant Dieu te commant !  Ce poise moy de son tourment , Ainssi me delit de sa mort.
Juïs , vous l' ocïez a tort !  Je vous decri , se poise moy.
Faites en selonc vostre loy.
Li mort de lui et li sien sans Soit sus nous et sus nos enfans !    Par foy , seigneurs , or le prenez , Et a vostre loy le menez.
De mon gré ne l' enmenez mie.
Se poise moy , si pert la vie.
Se Diex m' aït , mestre Jhesu , Ore as tu bien ton foing vendu !  Je ne leroie pour nul home , Ne pour l' apostoile de Romme , Ne pour Bartholomer l' apostre , S' il me disoit la patenostre , Que cloz ne te fiche ore endroit En la croys a si grant destroit Que l' en te fera süer la pel , Qui qu' en poit ne qui qu' en soit bel !  De ses deus planches croys ferons En coy nous le crucefierons.
Ne nous chaut de bele crois faire.
.
.
Marques , venez ça , tost alez Au fevre et si commandez Troys cloz forgier et pour fichier Jhesucrist , le fel pautonier.
Sire , volentiers je irai , Vostre commandement feray.
Marques au fevre  Or sus , fevre , isnelement !   Trois clos me forges maintenant Pour maitre Jhesu clofichier Et en la croys bien estachier.
Sire , bien vous ai entendu , Mais je n' ai pas tant de vertu Que je les puisse forgier , Qu' en mes mains vint si grant mal ier , Je les ai si forment reenclees Et usees et despecies , Que je ne ai pooir de ovrer , Le martel tenir , ne souffler.
Ne doi faire nul autre rien.
Je vous proy , escusés me bien.
Et , li traïtes desloyaus !  Moustrez les mains , ort lierre faus !  S' eles sont sainnes , n' en doutez , Vous en arez les iex crevez.
Ja nul ne vous en guerira ; Male honte vous en venrra.
Volentiers , sire , veez les ci !  Or veëz vous se j' ai menti.
Naini , par Dieu omnipotent !  Ains mais ne vi en mon vivant , Home ne vi si mal mené.
Or voi bien qu' ailleurs m' en irai.
Alez , sire , que bien veëz  Que je sui si es mains bleciez Que je ne m' en porroie aidier.
Alez querir un autre ovrier.
Pour le grant Dieu , que dites vous ?  Nous forgions ïer , moy et vous , Et chacun jour ceste semeine , Et si aviés les mains si saines.
Or sont si forment despeciees Et getees et escrevees.
Du maufé vient tel maladie Qui si tost vous a asallie.
Mais ja pour mal que vous aiez Ne s' en ira desconseilliés , Car je bien le conseillerai Que je meïsmes forgerai Les trois clos touz de fin acier.
Bien en porra on cloficher Jhesucrist , le fel peneant , L' ipocrite mauvais tirant , Qui se fait Diex.
Or verra on Se il eschapera ou non.
He , dame , or avez vous bien dit !  L' eure que tel dame nasquit Soit beneoite !  Je n' en dout mie Que vous n' en soiez bien paiee.
Or les faites isnelement , Vous en arez bon paiement.
N' en pallez plus , ne n' en doutez  Que ja denier ne m' en donrrez ; Et sachiez touz trois les ferai , Que ja denier ne recevrai , Se mon mari l' avoit juré , Qui si tost a le mal trové A ses mains , que mal feu li arde !  Ja de forgier ne serai couarde Pour le faus truant clofichier , Cui li grant Dieu puet mesainnier.
Marques , tenez , biax douz amis , Et sachiez bien que Jhesucrist Sera mout fort si se deserre.
N' a si fors clos en ceste terre Com sil sont.
Or les en portez , Et gardez bien soit encloez.
.
.
Qui ver nos Juïs est si maus.
Certes , dame , bien avez dit.
L' eure que tel dame nasqui Soit beneïte a touz jours !  Je m' en loerai a mes seigneurs.
Marques a Herode  Tenez , sire , veez ci les cloz , Et sachiez pour l' amour de vous Les a sa fame touz forgez : Ses maris estoit malhetiez.
Or les portez a Caÿfas Qui du crucefïer n' est las , Et dites que je li envoy Un clootier.
Sire , par ma foy.
Marques a Cayfas  Tenez , sire , veez ci les clos Car Erode qui n' est pas fox Les vous envoie de par moy.
Amis , je en merci lui et toy ; Vous estes vaillant et cortois.
De bien servir vous le loerez.
Bien ait li roys qui les m' envoie !  Bien set grant mestier en avoie.
Haquin , Mossé , venez avant !  Alez me querre maintenant Une eschiele a chevillons.
Si monterons la sus en mont Pour le truant a clos fichier.
Sire , nous alons maintenant , Et si sachiez certainement Que nous la vous aporterons Et tout maintenant revendrons.
Haquin , je voi si une eschiele.
Prenez devant et je derrierre , Que c' est uns lierres ypocrites Au quel avenrront ces merites.
Pren lou au chief par de dela , Et je le prendrai par desa.
Sire , veez ci l' eschiele preste !    Or faites tant du fel prophete Qu' il n' en aile courroies ointes !  Ha , du truant , comme il est cointes !  Et si fait si la marmitaine !  Diex le maite en pute semaine Qui le laira de ceste place Partir sans faire grant destraice , Que sans avoir autre garant Li poz iront le cul querant !    Tu laiseras par tans tes moes : Je te ferai maigrir les joes.
Si me puit le grant Diex aidier , Je li ferai le nez froncier.
Quant il de moy departyra Et piez et mains li parcera.
Sire truant , vos piez asseez Et vos bras en haut dreciez.
Tant i ferrai de clos d' acier Qu' en en verra le sanc raier.
Et je i ferrai tout le premier , Si n' en serai pas esclanchier.
Et un et deus et cist vaut troys ;  Il est bien enz a ceste foys.
L' autre par dela parceray , Un mout bon clo i ficheray.
Enpreu et deus et trois - je m' enhen - Et quatre que cist est bien ens !    Certes j' ai mout le cuer dolent Quant vivre l' avons laissié tant.
Alons as piez , des mains n' avons nous garde.
Et un et deus et le tiers si le garde !    Qui a ses denz le vendroit esrachier Il pourroit bien jusqu' a demain sachier.
Haquin , la corone me baille.
Si li metrai u chief sans faille , Si que li grant et li menour Qui venrront devant et entour Quant il le verront couroné Diront qu' il avra roys esté.
Veez la ci ja appareilliee.
Se soit par sa pute destinee !  Tant nous fait il avoir de poine , Mais , Dieu rené et saint Antoine , Si li ren si ne s' enfuït , Ains char d' asne tant n' en reçut !    Tenez , Jhesu , ceste corone ,  Car ele est mout bele et mout bone.
Sus vostre chief la porteroiz Pour ce que estes des Juis roys.
Ele n' est d' argent ne d' or mier , Ains est d' un apres boutonier.
Cil a maintes bourses coupees , Maintes dames a confessees ; C' est cil qui le temple abatra Et en trois jourz le refera.
Se tu es fuiz a Dieu le pere , Ne te laissier en tel maniere , Mais de cele croyz descent jus.
De nous croira en toy li plus.
Caÿfas , dites maintenant A Pylate qu' il viegne errant Desus la croyz Jhesu escrire Que c' est cil qui nous soloit dire Que roys des Juïs se faisoit Et que il meïsmes l' estoit.
Pres sui de vous , et que volez ?  Je escrirai ce que vous vorrez.
Vous n' avez mie bien escrit , Mais escrisiez car il a dit Que roys des Juïs se faisoit Et que il meïsmes l' estoit.
Voulez vous que je le rabate ?    La male passion l' abate Qui le rescrira de novel !  Ce que j' ai escrit , se m' est bel.
Jamais ne le reffacerai.
Lasse dolente !  biax tres doulz fiex , En cele croys pour quoi pens tu , Diex ?  Lasse !  parle a moy , mon tres douz fiex , Qui ciel et terre et la mer feïs.
Conseille moy que je feray , Et comment je me maintenrray.
Qui me gardera enprés toy ?  Chier fuiz , aies merci de moy !  En toy estoit li miens delit , En moy avoies ton cuer mis , En toy avoie m' esperence , En toy avoie ma fiance.
Or te voy pener en tel point !  Tant grant douleur le cuer me point Que je vorroie qu' il crevat , Biau douz fuiz , si ne t' anuiat.
Mais contre toy rien ne veil fere.
Biax fuiz , pense de mon affaire.
Qu' aprés toy porray devenir Et quele voie porrai je tenir ?    Douce fame , pour ce pent ci Car esgardé l' avoie ainssi.
Cil d' enfer en seront joient.
Fame , ne va pas esmaiant ,  Pour ce ne te lairai je pas.
Un autre fil mout bon avras : Veez ci Jehan , en lieu de moy , Sera ton fil , quar je le veil.
Jehan , biax amis et biax frere , Garde la bien , veez ci ta mere.
Tu soies de ci en avant Avesques lui , je te commant.
Douz pere , je ferai ton plesir.
Grant duel ai quant te voi morir.
Et li douz gracieus dit Qu' il avoit seuf a son ami :    Sitio.
Sire Annas , veez ci le buvrage.
Or l' en done asés au large.
Herbes i a a grant foison Que destrempees i avons.
Or l' en donés , se il vous plait , Quar il est et ort et lait.
Jhesu , Jhesu , tien , tu buvras , Mais mout petit en useras !  Fel et aisi i a meslé , Mierre et suie et aloé.
Boif tout et ne l' espargne pas , Et en espurge ses hennaps.
Hely , Hely , lama zabatani ?   ( Hoc est : Deus meus , quare me dereliquisti ? )     Caÿfas , n' as tu donc oÿ Comment il a huchié Hely ?  Atendons se Helyas venrra Et se il le deliverra.
Bien voy que il ne vendra mie , Or puet il bien huchier Helie , Et nous couvient sans plus atendre Deus larrons delez cestui pendre.
Or m' atan et ne t' en aler , Je tes vois tantost amener.
Vois ci les autres deus larrons !  Delez cestui si les pendrons.
Tien , pren cestui par de dela , Et je cestui par de deça , Et si les pent en tel maniere Qu' il ne s' en puit aler arriere.
Puis si en irons et moy et toy.
Par le grant Dieu , et je l' otroy.
Or nous veut on emmedui pendre ; Mais ne me chaut qu' o nous ensemble Sera pendus li ypocrites.
De la mort ne sera pas quittes Neis pour ce que roy se fesoit Sus les Juïs , et si disoit Ses faus preeschemens a la gent.
.
.
Prenez la lance et la dreciez.
Or me sui dont tout maintenant , Avec moy t' en vien erranment.
Or boute !  tu es aprochiez.
Certes , ce tu n' es mauvés , Bien tanrés ce que me quouvent.
Je tenrrai bien.
Je sen le sanc Aval ma lance decourant.
Tout chaut ses iex en tera , S' il est Diex , j' en ralumerai.
Ha , dolent moy !  com grant mescheance !  Douz Jhesucrist , roy de puissance , Pardonez moy si voirement Com j' a de tout repentement.
Bien voi vous estes Dieu sans dote : Je ne veoie maintenant goute ; Or m' a rendue ma lumiere Vostre saint sanc , biax tres dous pere.
Roy de gloire , trop ai pechié Vers vous , aicz de moy pitié.
Bat ta courpe , ne peche mais.
Je te pardoing touz tes meffais.
Si t' en reva en ton repaire.
Sire , n' ai cure de mal faire , Et vous promet , tant com vivrai , Comme preudons vous servirai.
Consummatum est.
Lasse , dolente , que pourrai devenir ?  A cui pourrai ma grant complainte dire , Quant je voy si devant mon pere mourir , Mon tres douz enfes , et livrer a martyre ?  Tant ai de mal que nul ne pourroit dire.
He , lasse moy !  comme il m' est mescheü !  J' ai mon chier fil et mon pere perdu.
A fuiz , que fera ceste lasse chetive ?  Li faus Juis li ont tolue la vie.
Oho !  Judas , traïtes , tricherie , Ce as tu fait ; li cors Dieu te maudie !  Tu as vendu mon chier fil savoureus As faus Juïs et mis fort entre eus.
Or l' ont ocis li fel par leur envie.
Onques mais hons ne ot tele vilenie.
Qui au faus Juis fu livré a martyre , Il n' avoit pas ceste mort deservie.
Lasse , lasse , lasse , chetive !  Or ne quier ge jamais plus vivre.
Mon tres douz enfant , tu es mort.
Lasse , ce est a trop grant tort !  Lasse , ce estoit ma joie , Touz mes conforz en lui avoie.
Merveille n' est pas se j' ai deul ,  Biax fuiz , se je crie et je pleur.
Lasse , tant dolente mere !  Fuis , vous m' avïez si chiere.
Biax fuiz , quant je mort vous voi , A peu que je ne me desespoy.
Lasse , trop furent or cruëls Li felon Juis desordenés !  He !  cuers , tu n' es pas a moy Quant tu ne pars d' entour moy.
Lasse , mort , quant tu me hes Quant m' as de mon fil dessevree !  Dolente mere , ore en iras A touz jourz mais a une part.
Fuiz , or est bien averé : Je sent le glaive u costé , Se que Symon me dit , Quar pieça le promit.
Biax douz enfant , li aguz glaives Ce sont les douleurs et les plaes Que je sent parmi le cors , Fuiz , dont tu es ore mort.
Bele fame , pour quoy plorez ?  Pour Dieu , quar vous reconfortez , Que en tel duel faire ne poez Riens gaagnier.
Mais certes ne poez laissier , Ne nul ne s' en doit merveillier , Que vostre fuiz qu' aviés si chier , Sans deservir , Veëz en la croys morir Et si grant angoisse souffrir.
Voir , se nul cuer devoit partir Par grant destroit.
.
.
Celui qui sus touz vous amoit Pour la bonté Qu' il avoit tant en vous trové , Car en vous prit humanité , Qu' onques vostre virginité Ne empira.
Nature mout s' esmerveilla , Quant fille son pere porta.
Voir , mout grant honeur vous porta , Douce Marie , Quant cil qu' avoit tout en ballie En vous s' enumbra , douce amie , Sans semence et sans compaignie D' omme charnel.
Or l' ont fait li desnaturel Juïs morir de mort cruël.
Si sai bien que duel an avez tel Que a nul jour Ne eüstes au cuer greigneur.
He !  larron Juïf , traïtour !  Pour quoi avez fait tel doulour De celui qui ere Du monde clarté et lumiere , D' une mort si apre et fiere Mourir , mauvese gent cruëre , Chiens enragié ?  Avuglé estes par pechié.
Or vous a il bien engignié , Quant ainsint l' avez traveillié Et tormenté , Car pour sa mort toute clarté  En est mise en occulté , Et pour ce vous a il moutré Que il estoit Toute lumiere qu' enluminoit Tout ce qu' en lui fiance avoit Sans decevance.
He , Juis !  com mortel mescheance !  Pourchaciez mort sans defiance Celui en cui vostre esperance Estre devoit.
Las , com j' ai au cuer grant destroit Quant je vous voy si en estroit , Si fort estendu et si roit , Sire , en la crois , Que vous tant de bien n' i avez Ou vostre chief mettre puissiez.
Cuer , que ne pars quant tu ce vois De mon seigneur Qui m' amoit de si grant amour ?  N' est mie a gaz ceste douleur.
A ses flans et a sa couleur Mout bien i pert.
Dame , nun tant com vous i pert !  Las , l' ont mort li cuvert.
Il a tant angoisse souffert Et enduré , Qu' il ne porroit estre pensé Com vilment i l' ont demené.
Cele douleur est or passee Qu' i li ont fait.
He , las , com si a mortel plait !  Comment de ce qu' il ont meffait Avront merci ?    Jamais nous ne l' averons mie Pour nostre pleur , pour nostre cri.
Pour peu que je ne part par mi , Tel duel en ay.
A moy , dame , vous commanda En la crois quant il devia.
Pour nul ne lessasse je ja Ta compagnie.
Pour ce te pri , douce Marie , Que ne soies si fort marrie.
Savoir povez , n' en doutez mie , Ja pour plorer Ne pour si grant duel demener , Ne poons mon seigneur recovrer.
Mais pensez du reconforter , Par grant douçour , Que plus ne puis veoir tel dolor.
.
.
Se en vostre cuer joie gregnor.
Certes , Jehan , biau frere , je ne me puis souffrir !  Trop est dur li mien cuer quant il ne part par mi Quar je voi mon chier fil devant mes iex mourir.
Miex vosisse estre morte que de lui departir.
Que ne parti mon cuer de destroit , lasse mi , Quar je , tres maleureuse , mon tres chier fil oÿ En la crois encoy nonne crïer si tres haus cris , Par destresse de mort huchier :  « Hely !  Hely ! »   Sos trestoute doulour est ma douleur amere , Jamais n' est que ceduel a ma face ne pere.
He , mort ennuieuse !  com par feustes cruëre Quant preïstes le fil et laissates la mere !  Jehan , que devenrra la lasse , l' essartee Que la mort ne veut penrre ?  Moy vivre plus n' agree.
Diex , qui confortera ceste desconfortee ?  Onques , voir , plus dolente ne fu de mere nee.
Ha , Maria !  com grant tort avez de ce duel faire.
Pour grant duel demener ne povez ce deffaire.
Pour amour vous requier , ma dame debonaire , Lessons ce duel estre , ci alons a nostre affaire.
Jehan , a quelque poine ferai vo volenté.
Biaus tres douz fil , a Dieu soiés vous commandé !  He , lasse , moy dolente !  biaus fil , que ne parlez A vostre lasse mere , si la reconfortez !    Post Dyabolus    Or sus , deable , tuit ensemble !  Die chacun ce qu' il li semble Apertement , n' i ait celee , Du traïtour de Galilee Qui se faisoit apeler Crist , Fil Dieu , si com cil l' ont escrit , Qui le tenoient a seigneur.
Mout po li a duré s' honeur , Sa seigneurie et sa puissance.
Veëz le mort a grant viltance Entre deus larrons crucefiez , Et par les mains et par les piez , Plus vilment que nul autre lerrez.
Or seroit or bons enchantierres Se orendroit nous venoit sus corre.
He , deable !  de bone eure Veïsmes né et genuï Judas Carïot , nostre ami , Qui le vendi a nostre gent.
Trente pieces de blanc argent En prit , qu' il i avoit raison : Je pourchaçay la treïson , Le berat et la tricherie.
Onques si bele lecherie Ne fit deable ne maufé.
Or est li lerres atrapé , Mort et ocis par mon pechié.
Par teste , par mains et par bras , Li ai fet sanc issir a tas.
L' ai fet sallir et par destraice Le sanc.
Fort est , si se redrece ; N' en a pooir , n' en avons doute , Mort est li lierres , ne voit goute , Jamais ne nous fera moleste.
Or n' i a que du faire feste , Joie , soulas et rigolage , De bon cuer et de bon courage D' enfer toute la compaignie.
N' i ait si hardi qui desdie !  Or tost faisons joie trestuit Puis que mort avons et destruit Le fel truant , le lozengier , Qui de nous se cuidoit vengier.
Or tout faisons joie trestuit !    Qu' est ce , deables ?  C' est yvrece , Ou c' est orgueil , ou c' est destresse !  Compains , com tu as autre prise Qui te dourroit sus la crabosse !    Et il me feït plaie ou boce , L' amende en seroit tost prise !  Je qui le feu d' enfer atise De luxure et de couvoitise , Je sai de traïtour la guise.
Compoins , que tu as autre prise !  Et si te di or sans fointise Que c' est uns hons de grant noblece.
Pour lui serons deseritez , Et li prisonier acquitez Que nous tenons pris de lons tens.
Li lierres plains d' iniquité Venrra sus nous par verité , De la mort delivres et frans.
Or i parra nostre deffans , Nostre pooir et nostre sens , Que de lui ne soions robé.
J' ai tel paour quant a lui pens Que trestout li cors et li sanc Si me tremble de malvetié Plus ne puis sus piez ester.
Va sus , lierres !  de toy ferir  J' ai grant talent et grant envie.
Je te ferai les iex sallir !  Fil a putain , je te deffie.
Nous ne verrons ja avenir Qu' enfer perde sa seigneurie Tant com nous porrons maintenir Orgueil , barat et tricherie.
Va sus , lierre !  Ne t' esmoier , Vré deauble , encommencier !    Li roy , li conte et li princier , Li apostoile et li legat , Li cardinal et li prelat , Li moine noir , li jacobin , Li cordelier , li faus devin , Li avocat , li amparlier , Li robeür , li usurier , Clers et lais de par tout le mont Qui dedens le feu d' enfer sont Soient a mon commandement !  Or oëz , deable , comment Nous avons folement ovré.
J' ai bien oï et esprové Que ce lierres que la voi pendre Venrra contre nous pour deffendre Prochainement a vostre enfer.
N' i venrra pas armez de fer , De haubert , ne d' espee d' acier , Et si vourra tout deffroissier Nos portes et nos fermetez.
Grant tens a qu' il s' en est ventez.
Par sa force et par son bobant  Ira par vostre enfer bobant.
Ne li porront faire deffence Nostre gent ne nostre despance.
Nous robera tout a un fes.
Vers lui ne poons avoir pais.
Dites , deables , que ferons ?  Et fuirons nous ou atendrons , Ou irons nous sauver nos vies Chacun en diverses parties ?  Die en chacun ce qu' il en loe !    Fil a putain , plus noir que choe , Laissiez ester vostre donnoy !  Joué avez a la bell' oe.
Rien ne savez encontre moy !  Je ferai a Jhesucrist la moe , Se je seans venir le voy.
Tant li jeterai fiens et boue Que je le ferai tenir quoy , Sertainement ne par ma foy , S' il est si hardiz qu' il i viegne !    Aussint la passion te tiegne !  Ja ne ses tu fors que sosfler , Tes joes amplir et enfler.
Seigneur , ne creez pas cestu.
Miex vaut que nous aions perdu Trente ou vint de nos prisons Que ce qu' a lui nos combatons.
Tornez vous , resgardez avant !  Veez ci venir le sodeant , Plus blanc que nule fleur de lis.
Ne sai comment il est revis.
En sa main porte nostre mort , La croys ou il fu mis a tort.
Tel paour ai quant le regarde Qu' i me semble tout li cors m' arde Du feu d' enfer , et si fait il.
Fuions nous en touz en escil.
De male mort soit trebuchiez Qui ne li tournera les piez Avant qu' il de nous aprochait , Quar espooir il se cachat.
Bien voy vous estes hors du sens !  Fuions nous en hors de seans !    Fil a putain , trop estes nice.
Je demourrai en mon office.
Tant sousflerai le feu d' enfer A mes soufflos et a mon fer , Se Jhesucrist veut dire mot , Je li brulerai le toupot.
Or viegne , se il cuide bien faire !    Glorïeus pere debonaire , Vous irez d' enfer vos amis traire ; Roys et sire de paradis , Vo cors a esté en croys mis , La deïté le puet bien faire.
Biax douz pere , sire de gloire , Quar tu meïmes le me deïs Que grant pieça leur as promis.
Je m' en vois , ne m' en doy retraire.
Si enterra li roys de gloire !    Ovrez les portes infernaus !    Qui es tu ?  Va , lerres mortaus !    Je te ferai en mon Dieu croyre , Va t' an arrier et sain et sauf !    Je sui sires des infernaus , Sus moy ne puet avoir victoire.
Va t' en arier apartement.
Va , au deable te commant !  Que tu n' aies jamais puissance , Que tu n' aies jamais audiance !    Je i suis des le commancement.
Se tu t' aproches plus avant , ( Sui du monde roy par sapience ! )  Je te monterai sus la pance !    Va , Sathanas , si te maudie !    He , las , ou est ma companie ?   Maintenant en avoit ci quatre Hebargiez se sont chiez Gravate !  Fuïz en sont par couardie.
Cil m' a vaincu , que que nul die , Qui a pooir de tout abatre , Touz ceus solacier et esbatre.
Or m' en irai en Lumbardie A touz jours mais user ma vie , En despit du roy Jhesucrist.
Adam , cil qui le monde fit Nous vient delivrer de prison.
Grant tens a qu' il le nous promit Par Davi et par Salemon.
C' est li fuiz du Saint Esperit.
Chantons lui novele chançon Car il vient pour nous faire saus , Le douz pere esperitaus.
Gloria , laus et honor tibi sit.
Prion !    Issiez hors de ceste prison , Mi ami , mi cousin , mi frere.
Je vieng de la destre mon pere.
Pour vous sauver ai mort sofferte.
Maintenant vous sera overte La porte d' enfer et li huis.
Ou moy en paradis laissus Vous en menrrai en mon repos.
Or est tout fait et tout esclos  Quanqu' il dit en la prophetie De Jesucrist , le fil Marie.
Or tost venez en , mi ami !    Sauvez nous , Diex Adonaÿ !    Merci , sire , merci , merci !  Merci de bon cuer vous prions Des pechiez que nous fais avons.
Mil anz et plus avons esté En enfer pris et tormenté.
Or nous a ta mort delivré.
Bon feusse tu en terre nez !    Helas !  com est la compagnie De ces plaine de felonie , D' iniquité , de traïson , Que ce preudome sanz raison , Qui estoit si douz et sans ennui , Ont pris ennuit a mïenuit Et font soffrir si grant tourment , Dont il me poise si forment.
Se je avoie le consentement Pilate cui ja longuement.
.
.
Ne vorrai plus en autre guise Avoir guerredon de mon servise.
Je irai voir sans plus atendre S' en me vorroit doner ou vendre.
Ne m' en porroie plus tenir Pour riens qui poïst avenir.
Joseph a Pilate  Cil Damediex ou j' ai creance , Sire , vous doint grant honorance !    Joseph , bien soiez vous venuz !  A vous je sui voir mout tenuz.
Se je ai rien , ne loing ne pres , Qui vous plaise , si le prenez : Quanque je ai , vostre est a devise.
Vous m' avez fait tant de servise Que mout devroie pour vous faire.
Sire , se ne vous doit desplaire , D' une chose vous veil prïer : Que vous me veilliez otroier En guerredon cele persone Qui en la croiz sueffre grant poine.
Certes , Joseph , biax ami chier , Je le vous donrrai volentiers.
Mout po de chose vous donrroie , Se je ceste vous refusoie.
Mout plus grant chose averez De moy , se penrre la volez.
Ne vous vorroie refuser Tout ce que vous pourrai doner.
Or alez et si le prenez , Si en faites vo volentez.
Grant merci , sire , plainement Ferai vostre commandement.
Joseph a Nichodemus  Nichodemus !    Que volez , sire ?    J' ai oy touz jourz conter et dire Car on ne puet si bien conoistre Le cuer de son ami tout outre Comme a besoing.
Je bien le voy Pour ce que je ai mestier de toy.
Avesques moy t' estuet venir , Se a ton ami me veus tenir.
Je te vorrai bien guerdoner.
Sire , se ne vous doit desplaire.
Dont me dites pour quel affaire Et ou vous me volez mener.
Avec moy pour Jhesu despendre.
Hee !  Joseph , Diex le vous rende , Quant vous la mener me doigniez !  Ainz onques mais ne fu si liez.
Alons dont tost puis que il vous plait , Je vorroie ja ce feust fait !  He , dolent moy !  com grant domage !  Com grant douleur , com grant outrage !  Comment durent li element  Que n' assemblent comunement ?  Comment est ce que terre n' euvre Pour transgloutir ceus qui tele euvre Ont pourpensee et amenee ?  Gent desloial , gent enragiee , Mauvais larrons , las !  qu' avés fait , Qui avez destruit le biau joël ?  Juïs , qu' avez ocis en terre Nostre seigneur , nostre sauvierre , Judas , Mossé , Utacelins , Marques , Annas et Euvramins , Haquins , Pilates et Caïns , Li roys Herodes et Longins Et Caÿfas , gent de put lin , Com estes plains d' iniquité !  Li cors de vous a grant vité Puisse venir , gent de put aire !  Vous avez fait tout cest affaire.
He , Josephf !  nus blasmer , ne vous en doit.
Qui seroit ce or donc qui pitié n' en penroit De ce qu' il est feruz en la croiz si estroit Que li leus n' est si larges ou son chief enclin soit ?  Cuer ne porroit penser , bouche ne porroit dire L' angoisse qu' il soufri avec l' autre martire.
Or sachiez , maistrez , et m' aidiez.
Faitez qu' il soit descloufichiez.
Joseph , volentiers je irai ; Mais comment touchier i porroi ,  Biau sire Dex , a vostre cors Qui si est precïous tresors ?  Et toute voie g' i toucherai , Et de la crois vous osterai , Car je ai mont le cuer dolent De ce qu' esté i avez tant.
Josephf , amis , bien le tenez Tant que des mains li aie osté Les cloz , et puis irons es piez Qu' il i est forment clofichiez.
Or dont pour la bone aventure !  Puis le metrons en sepulture.
Evramin , Evramin !    Sire !  Sire !    Or tost , va a mon jenrre dire Que tantost a moy parler viegne , Que tant nul besoing ne le tiegne.
Biax sire , je irai maintenant Et si li dirai bonement.
Evramin a Cayfas  Li grant Diex saut et beneïe Caÿfas et doint bone vie !  Sire , vostre sirez vous mande ,  Si vous prie et si vous commande Que pour riens qui soit ne laissiez Que a lui parler ne vegniez , Qu' il a tantost de vous affaire Pour conseillier de grant affaire Qui auques a vous apartient.
Frere , puis qu' aler m' i covient , Et je irai tout maintenant ; Je m' en vois tantost , va devant.
Sire Annas , ici vous amaing Caÿfas a vostre besoing.
Et vostre ami et vostre dru Mout umblement m' a respondu.
Sire , le grant Dieu bien vous doint !  Or me dites pour quel besoing Vous m' avez mandé orendroit.
Biax douz amis , vous dites voir.
Vous soiez bien venuz cent fois !  Li besoing est si com orrez : Vous savez qu' i n' a pas lonc tens Que nous preïmes un truant Qui aloit par le païs preeschant Et nostre loy amenuisant.
Or en avomes tant pourchacié Que nous en sommes bien vengié.
Fait l' avons comme larron pendre.
Aucune gent me font entendre  Avant qu' il feust morz qu' il disoit Qu' au tiers jour resusciteroit Et revenrroit de mort a vie.
Nostre loy en seroit honie Se il resuscitoit ainsi.
Pour ce voudroie endroit mi Que nous le feïssons garder Que nul ne le peüst ambler Et dire venuz est en vie , Qui a estre ne nous croi mie.
Ceste errour seroit plus grainde Qu' onques ne fu la premereine.
Par ma loy , n' estes mie soz !  Mout est bon et droit tel consaul.
Je lo qu' a Pilate en aillons.
Bien a entendre li ferons , Li lerres au pueple disoit , Au tiers jour resusciteroit.
Si en avons mout tres grant poour Que la gent n' en chieent en errour.
Prions lui c' om face garder Que sa gent ne viegnent ambler.
Se si deciple emblé l' avoient , A la menue gent feroient Croire qu' il seroit revesquis.
Si vaurroit encore assez pis Que la premierre error ne fit.
Par le grant Dieu , tu as bien dit !  Je le lo bien.
Alons tantost A Pilate , nostre prevost.
Annas a Pilate  Sire , il avint l' autre jour De nous faire droit et amour.
Si com vous savez , nous preïmes Un faus prophete et souspendimes.
Si avons entendu d' un truant Que coiement aloit disant Que revenrroit de mort a vie.
Nostre loy en seroit honie , Et toute voie a vous venons Pour ce que forment nous doutons Que le cors n' emblent si serjant Et puis facent en entendant Qu' il soit de mort resuscitez.
Sire , si vous plait , regardez Que li cors soit pris a garder.
Ceste errour seroit plus grainde Qu' onques ne fu la premereine.
Seigneurs , je ne m' en melleray.
Poise moy quant tant en ay fait.
Loez serjanz et chevaliers.
Gardez le si com est mestiers.
Sire , bien oÿ vous avons.
A vostre congié en irons.
Bien ferons qu' il sera gardez Puis que ce est a vo volenté.
Or n' i a plus.
Alons loer Chevaliers qui puissent garder  Le cors et de jour et de nuit Que nus hons embler ne le puit.
Par ma loy , ce est bien affaire.
Alons tout droit en lor repere , Si leur donons du nostre tant Que il i viegnent lïement.
Seigneur , li grant Dieu vous amant !  Se de gaagnier avez talent , Il vous est mout bien avenuz.
Nous sommes ci a vous venuz.
Se vous volez garder le cors D' un truant qui l' autrier fu morz Et comme lerres en crois penduz , Bon loyer vous en iert renduz.
Chacun avra un marc d' argent , Et sera paié maintenant.
Seigneurs messagiers , bien vegniez !  Preuz sommes et forz chevaliers , Si avons mestier de gaaignier.
Sachiez , mout bien le garderons , Et si nus i vient des gloutons Qui delez nous embler le veille Et li uns de nous les acueille Il les vous occirra touz frois.
Menez nous , si vous plait , trestouz La ou gist li faus ypocrites.
Par la loy Dieu , seigneur , bien dites !   Chacun de vous me semble preuz , Fors et hardiz et courajeus.
Or vous gardez des soudeans !  Veëz ci ou gist li truant.
Seignneurs , or pensons du gatier.
Nous nous en devons efforcier Pour recouvrer nostre valour.
Nous n' avrions jamais honour.
Se il nous estoit ainsint amblés.
Se nus vient des larrons provez , Gardez que vous ne les espargniez , Mais des espees les trenchiés En tel maniere qu' il i pere.
Il dit bien , par l' ame mon pere.
Par Mahon , se je truis saint Po , Je li estuierai tel cop , Qui en soit la parte ne li gaaing.
Et se je puis tenir as mains Son compaignon , le truant Pierre , Se il n' est plus dur que pierre , Je li fendrai sans nul arreste De m' espee en deus pars la teste.
Se Symon puet cheoir en mes laz , Et il chiee entre mes braz , Se larme du cors ne li tray , Ja la moie arme pardon n' ait !    Certes , honiz sontli glouton , Se Berthelemi vient ou Matheum.
Se je Matheu , le pautonier , Avoie ocis a ceste espee , Bien seroit faite ma journee.
Se ci venoit Andrui ou Marc , Je ne leroie pour cent marrs Ne ferisse le quel que soit.
Se truis Phelippe ne Jhean , Je n' isse ja hors de cest an , Se je n' essaie comment entre M' espee en bouel ou en ventre.
Et de Marie que ferons , Se nous illueques la trovons ?    Si soit trestoute detranchiee Pour ce qu' ele est de sa mainniee.
Lieve toy.
Lieve toy sus , Jhesu , ma joie , mes confors , Tu dois hui relever , il est hui ton tiers jour.
Tes homes reconforte et jete de doulour , Et si te moutre a eus quar c' est signe d' amour.
Biaus pere , je me lief puis que voy que il te plait.
Ce que j' ai fait , si soit a ta volenté fait.
J' ai esté en enfer , si l' ai brisié et frait ; Par covant tes amis a foison en ai trait.
Or sus , compains , or sus , or sus !  Le cors , se cuit , avons pardu.
J' ai ne sai quele vois oïe Qui disoit :  « Lieve toy de ci , Biau fuiz , tu as assez jeü.
»   Et quant j' oi le mot entendu.
Si vi si grant clarté venir , Veoir ne la po ne souffrir , Ne movoir tant que feust partie La clarté et amenuisiee.
Tant com vi cele avision , Ne vous ai oïs , compaignons.
Ne say se je estoie endormis , Mais j' ai esté si esbahis Grant pieça que je ne savoie Quel part ne en quel lieu j' estoie.
Il me sembloit que je veoie Tele vois come oïe avés.
Mais n' est mie raison ne droit Que pour ce nous esbloïssons Jusqu' à tant que nous bien sachions Se ce est ou voir ou mençonge.
Alons esprover nostre songe.
Se en monument ne est li cors , Dont pourrons nous bien dire lors N' est mie songes mais veritez , Et que il est resuscitez.
Or alons dont , alons avant , Et si alons par tout querant.
Seigneurs , or gardez par dela Et nous garderons par deça.
Que dites vous ?  trovez vous rien ?    He , las !  je le disoie bien.
Resuscitez est , je vous di.
Las !  com sommes morz et traï.
Li Juïs croire ne vorront Qu' i soit ainssi ; ainçois diront Que coiement l' avons osté.
Si serons trestuit affolé.
Seigneurs , compaignons , que ferons ?  Fuirons nous , ou nous atendrons , Ou leur conterons tout l' affaire ?  Je ne sai que vous volez faire , Mais endroit de moy ne voi mie Que nous metons en lor ballie.
Mais ne le vous veil contredire !  Quant vorent ci preudons occirre , Or sache chacun de nous bien Que il ne laroient pour rien , Que tant ou plus de nous feroient Se en leur ballie nous tenoient.
Seigneurs , grant savoir n' est mie Que de nous metre en leur balliee.
Sachiez que je ne m' i metrai , Mais tant com je porrai fuirai.
Compains , tu paroles a droit , Quar plus que forcenez seroit Qui se metroit dedens ses mains.
Tiex conseil est bons et certains , Et nous bien croire le devons.
Or tost , or tost , fuions , fuions !    Lasse moy , dolente chetive !  Lasse , com fu la mort hative A vous , sire , et a moy tardive C' aprés vous sui un seul jour vive !  Que fera je , lasse , du vrai roy Que li Juïs ont mort par leur envie ?  Nuit et jour sui pour lui en grant effroy.
Ne puis celer ma grant douleur que ne la die.
Vous estiez plains de si grant courtoisie , Plain de pitié et plain de grant douçour , En vous n' avoit ne pechié ne folour , En vous n' avoit orgueil ne felonie.
Sire , souvant mi faites couleur muer.
Amis , Juïs vous ont mis hors de voie , Tant vous querrai , bien le puis affïer , Vous troverai ou jamais n' avrai joie.
Ha , Judas !  comme dolente monoie , Quant mon seigneur vendis pour reançon !  Mauvesement li rendis guerredon De la bonté que tu en lui trovoies.
He , Judas !  com grant mesprison !  Com pensas tu tel traïson Quant ton seigneur , ton compaignon , Traïs sanz courpe et sanz raison !  Tres douce gent , pour Jhesu , dites moy , N' estoient si apostre avec soy Quant il fu pris et mis en leur ballie , Ou i l' ont pris tout seul , sans compagnie ?  Aï , Juïs , tres putes gens haïe , Pour quoy creütes Judas , le traïtour ?  Par mesprison avez mort mon seigneur.
Malaate soit touz jours vostre vie !  Se je peüsse au sepulcre assener , De ma douleur partie lesseroie , Et ses biax piez ma bouche assener , Jamais nul jour plus vivre ne querroie.
Biax trez douz Diex , a vous me sauveroie De mes douleurs garir et conforter.
Voir , se je puis au sepulcre assener , Jamais de vous vive ne partiroie.
Lasse moy , je ne me puis taire.
Sire , bouche ne puet retraire Le grant ennui , le grant contraire , Que li Juïs vous ont fait traire.
Lasse moy , com je sui estainte !  Jamais ne faudra ma compleinte.
Vostre face que voy si tainte , Sire , vostre mort n' est pas fointe !  Lasse , sire , pour quel peché Vous ont il batu et lïé ,  Li felon Juïs renoié , Et en la croiz crucefïé ?  Sire , si preudons estïez Quar quant en la croiz estïez , Vostre mort li pardonïez Et doucement pour leur prïez.
Lasse , com doy estre esperdue Quant la fleur du mont a perdue !  Des or mais para a ma veue La douleur que j' en ai eüe.
Lasse moy , ci a put affaire De tel mort qui si est amere Que li Juïs , fel de put aire , Biax sire , il vous ont fait traire.
De vostre voloir , biax douz sire , Vosites soffrir tel martyre.
Bele suer , laissiez le plorer !  Pour tel duel faire et demener Mon seigneur ravoir ne poöns.
Je sai bien trop perdu avons , Mais il ne puet estre autrement.
Alons tost et isnelement Aus espiciers dire et proier Si nous vorroient conseillier D' un chier oignement precïeus.
.
.
Nostre douz seigneur Jhesucrist.
Marie , mout bien avez dit.
Alez devant et nous aprés.
Vostre voloir ferons adés.
Je sui uns mïes de Salerne , Venuz m' en sui par mi Auvergne.
Maintes herbes i ai trovees Que j' ai illueques aportees.
Veez ci une herbe !  Qui en boit , Il set l' eure que morir doit , Le mois , le jour et en quel lieu , Si puisse je issir du jour !  Veez vous en ci une plus chiere !  Qui bien en froteroit sa chiere , Ses piez , ses mains et son servel , S' il avoit si vielle la pel Qu' en piez ne se peüt tenir , Tantost le convenrroit venir En l' aage de trente et deus ans , Jovenciax legiers et courans.
Ne cuidiez pas que je vous mente !  Si n' a pucele , tant soit gente , Se sus lui en porte une feille , Qu' ele n' aime , veille ou ne veille.
Hardïement , sans lui veoir , Puet aler au main et au soir Veoir son ami , pour solacier , Baisier , jouer et embracier , Se ele meïsmes ne s' encuse.
Fox est qui tele herbe refuse.
Veez vous ci de la pipornele Dont vielle fame renovele !  Encor ai ge , je n' en dout mie ,  Tel qui a a non indivie Que j' ai prise en paradis terrestre.
Par les iex que j' ai en la teste , Tel pooir a tout a delivre Qu' ele fait home mort revivre , Boire et mengier , je n' en dout pas.
Je n' ai mie vestuz les dras D' estre mençongiers ne bourderres.
Venuz sui de lointismes terres Pour toutes bones herbes querre.
Je ne di pas que soie hermites , Mais je sui preuz et li plus vites Espiciers qui alle par terre : Meilleur de moy ne covient querre De tout le monde , pres ne loing.
Aïde Diex a ce besoing !  Glorïeuse Vierge Marie , Quar me soiez hui en aïe !   a l' espicier  Sire espicier , je vieng de loing , De ce querir onques ne me foing.
.
.
Entre moy et ma compaignie.
Conseilliez moy , se vous savez.
Ha , gentiex dame , que querez ?  Se je ai rien qui a vous affiere , Prenez la , que je l' a mout chiere.
Dites , dame , que demandez !    Dites , amis , se point avez D' un chier oignement precïeuz ?    Veez vous en ci trois boites plainnes !  Je ne sai se tant en volez.
Oil , quar granz est li asenez.
Dites , pour combien les donrrez ?    Si m' aït Diex et Saint Antoines , Encor le ferai je a poines , Trente livres vous m' en donrrés , Se vous tost ne me delivrez Et en bone monoie leal.
Sire , vous ne dites pas mal.
Veez les vous ci , tenez , contez , Et nos denrrees nous delivrez !  Puis vous commanderons a Dé.
Vous qui parllez , vous avrez ceste , Et vous aprés en avrez une , Et vous qui estes la plus jenne , Tenez une autre , douce amie.
Onques si bele compaignie Ne fu de trois dames veüe.
Alez , le fil Dieu vous conduie , Et vous maint a voz regions.
Biax sire , a Dieu vous commandons.
Or nous feroit grant avantage  Qui despeceroit le passage , Et la pierre nous osteroit Qu' a l' uiz du monument estoit.
Suer , or va bien nostre besoigne.
N' i a choze qui nous retiegne Que nous bien entrer n' i puissons.
Or alons.
A Dieu nous soions !    Bele dame , venez avant.
Ne vous alez esbaïssant.
Je sai bien que vous demandez , Jhesu de Nazaron querez.
Resuscitez est , veez le lai !  En Galilee en est alez , Et cele par le troverrez.
Alez vous en isnelement , Et si dites certainement A Pierre et a ses serjenz Resuscitez est et Jehan.
Et se en Galilee vont , Illec vivant le troveront.
Jhesucrist , li nostre amez , Si est de mort resuscitez !  Or loez tuit , grant et petit , Le verai roy de paradis , Li tres vert bois et li vert prez , Qui de la douce Vierge fu nez Et pour nous en croiz fu penez , Jhesucrist , li nostre amez , Qui est de mort resuscitez !    Quiex chose avez trové , Maries ?  Je vous ai mout bien oïes.
Qu' avez trové en vostre voie , Pourquoy menez vous tele joie ?    Pierre , amis , vous ne savez !  Diex si est resuscitez !  Et du sepucre nous venons.
Un enge trové i avons.
Nous a enseignié ou nous le troverons.
Tout droit irons en Galilee.
Diex , com ci a bone journee , Quant le doux fil Dieu verrons !  De lui nous nous aprocherons Tantost sanz nule delaie.
Te deum laudamus , Te dominum confitemur.
Or deprions a Jhesucrist , Qui pour nous se leissa mourir , Que il nous doint tele choze faire Qui a son douz cors puisse plaire , Et en tiex euvres maintenir Par quoy nous puissons touz venir Laissus en paradis tout droit !  Dites amen , que Diex l' ottroit !.
