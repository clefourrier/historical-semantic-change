Cy commencent les rubrices de ce present volume nommé le somme abregiet de theologie.
Prologue du livre nommé le somme abregiet de theologie fait et composé par tres excellent docteur en theologie de l'ordre des freres prescheurs, Albert le grant archevesque de Ratispone comme on dist.
.J..
S'ensieut le premier livre dudit traittiet, qui parle de la nature divine.
Le premier chapitle preuve et demonstre que Dieux est.
IJ..
Cy demonstre qu'il est ung seul Dieu sans aultre.
IIIJ..
Cy demonstre que ung seul principe est.
V..
Cy preuve que Dieu le Pere est.
VJ..
Cy demonstre que le Filz est.
VIJ..
Cy demonstre que le Filz est l'ymage du Pere.
VIJ..
Cy demonstre que le Saint Esperit est.
IX..
Cy demonstre que le Saint Esperit est l'amour du Pere et du Filz.
X..
Cy demonstre que le Saint Esperit est clarité et don des saints.
X..
Cy demonstre que la trinité des personnes est unité d'essence.
XIIIJ..
Cy demonstre que la trinité est en moult de manieres.
XVJ..
Cy demonstre que equalité est es personnes.
XVJ..
Cy demonstre que difference est entre l'essence et personne.
XVIJ..
Cy demonstre que Dieu est sans mesure.
XVIIJ..
Cy parle de la infinité de Dieu.
XVIIJ..
Cy parle de la incomprehensibilité de Dieu.
XIX..
Cy parle de la incirconscriptibilité de Dieu, c'est a dire comment Dieu est par tout et en tous lieux sans estre conclus et avironnéz par determination de lieu.
XXJ..
Cy parle de la trinité de Dieu.
XXIIJ..
Cy parle de la incommutabilité de Dieu.
Que Dieu est immuable.
XXIIIJ..
De la simpleté de Dieu sans quelque composition.
XXVJ..
Cy parle de l'excellence de Dieu.
XXVIIJ..
Cy parle des notions de Dieu, c'est a dire qui apartiennent a Dieu.
XXVIIJ..
Cy parle des noms divins.
XXIX..
Cy parle que Dieu est ineffable.
XXXJ..
Cy parle des ydees et du livre de vie.
XXXIJ..
Cy parle des choses appropriees aux personnes divines.
XXXIIJ..
Cy parle de la puissance de Dieu.
XXXIIIJ..
Cy demonstre comment se font les miracles.
XXXV..
Cy demonstre que Dieu scet toutes choses.
XXXV..
Cy parle de predestination.
XXXVIJ..
De reprobation.
XXXIX..
Cy parle de la voulenté de Dieu.
XL..
De la justice de Dieu.
XLIJ..
De la misericorde de Dieu.
XLIIJ..
Cy finent les rubrices du premier livre.
S'ensieuvent les rubrices du second livre.
Cy commence le second livre, qui parle de la creation des choses, et parle ou premier chapitle de trois manieres de decours ou de tresble effluction de la souveraine bonté.
XLV..
Cy parle de la distinction des creatures en general.
XLVJ..
De la distinction des cercles, des planetes et des elemens.
XLVIJ..
De la nature des cieulz et des corps souverains ou de deseure.
XLVIJ..
De la nature des estoilles en commun.
.L..
Cy parle de lumiere.
LJ..
Cy parle des planettes en especial, chascune selon sa nature.
LJ..
De la nature des quatre elemens.
LIIJ..
Des impressions de l'air.
LIIIJ..
De la mesure du temps.
Comment il est mesuré.
LV..
Des angeles en commun et en general.
LVJ..
Des jerarchies des angeles.
LVIIJ..
Des proprietés des angeles en commun.
LIX..
Des proprietés et offices de une chascune ordene.
LIX..
De la congnoissance et du mouvement des angeles.
LX..
De la prelation et souveraineté des angeles.
LXJ..
De la confirmation des angeles.
LXIJ..
De la garde des angeles.
LXIJ..
De la loquution des angeles et de leur maniere de parler.
LXIIIJ..
Des especiaulz noms des angeles.
LXV..
Cy demonstre que Dieu fist tous les angeles bons.
LXV..
Du cas et trebuchement du deable.
LXV..
Du cas et trebuchement local du deable.
LXV..
De la restauration et du restor de la ruyne et trebuchement des angeles.
LXVJ..
Pour quoy le pechié du deable est sans remission.
LXVJ..
Des proprietés des deables.
LXVJ..
De la malice du deable contre nous.
LXVIJ..
Cy parle de Lucifer.
LXVIIJ..
Cy parle de l'ame et quel chose est ame.
LXVIIJ..
Quel chose est l'ame selon la realité.
LXIX..
Quel chose est l'ame selon le nom.
LXX..
De trois manieres et degrés des ames.
LXX..
De l'ame vegetable et de ses potences et vertus.
LXXJ..
Des potences pour aprehender qui se dient aprehensives de l'ame sensible.
LXXJ..
Des sens particulers.
LXXIJ..
Du sens commun.
LXXIIJ..
De l'ymagination et de la potence ymaginative.
LXXIIIJ..
De la vertu estimative.
LXXIIIJ..
De la fantasie.
LXXIIIJ..
De la memore et de sa vertu et potence.
LXXVJ..
De la vertu sensible mouvante ou motivé.
LXXVIJ..
Des potences et vertus de l'ame raisonnable.
LXXVIIJ..
De la division et partissement des potences de l'ame humaine.
LXXVIIJ..
Des potences congnoissives.
LXXIX..
De la maniere de congnoistre les choses.
LXXIX..
De l'entendement agent et possible.
IIIJxxJ..
De l'entendement speculatif et practicien.
IIIJxxJ..
De raison et de ses parties.
IIIJxxIJ..
Des potences et vertus de l'ame motivé selon raison.
IIIJxxIJ..
De la voulenté.
IIJxxIJ..
Quel chose est sinderesis.
IIIJxxIIJ..
De la conscience.
IIIJxxIIJ..
Des operations de l'ame.
IIIJxxV..
De la quantité de l'ame.
IIIJxxV..
De l'immortalité de l'ame.
IIIJxxVJ..
Du libere arbitre.
IIIJxxVJ..
De la nature du corps humain.
IIIJxxVIJ..
Cy parle de la phisonomie.
IIIJxxVIIJ..
Cy parle des rigles generales de phisonomie.
IIIJxxX..
De l'homme composé de l'ame et du corps.
Des proprietés de l'homme.
IIIJxxXIJ..
Des premiers parents.
IIIJxxXIIJ..
Des commandemens donnéz a Adam.
IIIJxxXIIIJ..
Du paradis terrestre.
IIIJxxXV..
De la trebucheure du premier homme.
IIIJxxXV..
De l'ordre de temptation de noz premiers parents.
IIIJxxXVJ..
Cy finent les rubrices du second livre.
Cy commencent les rubrices du tiers livre.
Cy commence le tiers livre et parle ou premier chapitle du mal generalement.
IIIJxxXVIIJ..
De la diffinition de pechié.
IIIJxxXVIIJ..
Quel chose est pechié selon la realité.
IIIJxxXIX..
Quel chose est pechié selon le nom.
IIIJxxXIX..
Dont vient pechié et de son commencement.
.C..
De la division de pechié.
.C..
De l'effect de pechié.
CIJ..
De la corruption de la beaulté, de la maniere et de l'ordene.
CV..
Du pechié selon la realité.
CVJ..
Du pechié originel selon le nom.
CVIJ..
Des premiers mouvemens.
CVIIJ..
De la longue delectation et du consentement en pechié.
CIX..
Du pechié veniel.
CX..
Des effects du pechié veniel et de ses fais et euvres.
CXJ..
Des sept pechiéz mortelz en general.
CXIJ..
Des VIJ.
pechiéz mortelz en especial.
CXIIJ..
Du pechié d'envye en especial.
CXV..
Du pechié de ire.
CXVJ..
Du pechié de parresse.
CXVIJ..
Du pechié d'avarice.
CXIX..
Du pechié de gloutonnie.
CXXJ..
Du pechié de luxure.
CXXIJ..
Cy demonstre quant les dessus dits sept pechiéz sont mortelz ou venielz.
CXXIIIJ..
Quant envye est mortel ou veniel pechié.
CXXV..
Quant ire est mortel ou veniel pechié.
CXXV..
Quant accide, c'est a dire parresce est pechié mortel.
CXXV..
Quant avarice est pechié mortel ou veniel.
CXXVJ..
Quant gloutonnie est mortel ou veniel pechié.
CXXVIJ..
Quant concupiscence de luxure est mortel ou veniel pechié.
CXXVIJ..
Du pechié contre le Saint Esperit.
CXXVIIJ..
Denombrement des pechiéz du cuer.
CXXIX..
Des pechiéz de la bouche.
CXXIX..
Des pechiéz de l'euvre.
CXXX..
Des pechiéz de obmission, non faire ce qu'on doit et est tenus.
CXXX..
Cy finent les rubrices du tiers livre.
S'ensieuvent les rubrices du quart livre.
Cy commence le quart livre et parle ou premier chapitle de l'incarnation de Jhesu Crist.
CXXXJ..
De la salutation angelique faite a la vierge Marie.
CXXXJ..
De la response de la vierge Marie.
CXXXIJ..
De la sanctification de la mere.
Comment elle fu sainctefiee haultement.
CXXXIJ..
De la conception de nostre Seigneur.
CXXXV..
Cy demonstre les raisons de l'incarnation de Jhesu Crist.
CXXXVIIJ..
De la maniere de l'incarnation.
CXL..
De l'union et de la nature prinse en Dieu et par lui.
CXLJ..
De l'utilité et prouffit de l'incarnation.
CXLIIJ..
Des choses merveilleuses de l'incarnation Jhesu Crist.
CXLIIIJ..
De la nativité de Jhesu Crist.
CXLV..
De la circoncision de nostre Seigneur.
CXLVJ..
Du baptesme de Jhesu Crist.
CXLVIIJ..
De la plenitude de grace de Jhesu Crist.
CXLVIIJ..
De la plenitude de sapience de Jhesu Crist.
CL..
De le merite de Cristus.
CL..
De la voulenté de Cristus.
CLJ..
Des deffaultes que Cristus prind avec nostre dame.
CLIJ..
De la passion de Jhesu Crist.
CLIJ..
De l'effect et utilité de la passion.
CLIIJ..
De la croix de Jhesu Crist.
CLV..
Comment Cristus descendit en enfer.
CLVJ..
De la resurrection de Cristus.
CLVIIJ..
De l'ascencion de Cristus.
CLIX..
Du siege ou de l'assiegement de Cristus a la dextre du Pere.
CLXJ..
Cy finent les rubrices du quart livre.
S'ensieuvent les rubrices du cincquiesme livre.
Cy commence le cincquiesme livre intitulé des vertus et met au commencement ung brief prologue.
CLXIJ..
Du commencement original de grace.
CLXIJ..
De la distinction des graces.
CLXIIJ..
De l'effect de grace et quel chose elle fait et euvre.
CLXIIIJ..
Des vertus et quel chose est vertu.
De le qualité des vertus.
CLXV..
De la pareilleté des vertus.
CLXVJ..
De la conjoincture des vertus.
Comment elles sont acouplees ensemble.
CLXVIJ..
De la recommendation des vertus.
CLXVIJ..
De l'effect des vertus.
CLXVIIJ..
Du merite des vertus.
CLXIX..
De le habilité a la grace.
CLXX..
De queles euvres merite est cause.
CLXX..
De la fin des actions.
CLXXJ..
Quel chose nous desservons.
CLXXJ..
De la difference des vertus.
CLXXIJ..
De la difference des vertus cardinaulz.
CLXXIIJ..
Des vertus theologicques.
CLXXIIJ..
De la vertu de foy.
CLXXIIIJ..
De l'effect de la foy.
CLXXVJ..
Des articles de la foy.
CLXXVJ..
Cy parle de la foy.
CLXXVIJ..
De charité.
CLXXVIIJ..
De la difference entre charité et les aultres amours.
CLXXIX..
De l'effect et prouffit de charité.
CIIIJxx..
A queles choses charité ressamble.
CIIIJxx..
De l'excellence de charité.
CIIIJxxJ..
Des signes de dilection.
CIIIJxxJ..
Des degrés de amour.
CIIIJxxIJ..
De l'ordre de charité.
CIIIJxxIJ..
De la dilection du proxme.
CIIIJxxIIJ..
De la dilection des ennemis.
CIIIJxxIIJ..
Des vertus cardinaulz en general.
CIIIJxxIIIJ..
De la vertu de prudence.
CIIIJxxV..
De la vertu de temperance.
CIIIJxxVJ..
De la vertu de fortitude.
CIIIJxxVIJ..
De la vertu de justice.
CIIIJxxVIIJ..
Des dons.
CIIIJxxX..
Du don de cremeur.
CIIIJxxXJ..
De la cremeur servile.
CIIIJxxXJ..
De la cremeur iniciale.
CIIIJxxXJ..
De la cremeur filiale.
CIIIJxxXIJ..
Du don de pitié.
CIIIJxxXIJ..
Du don de science.
CIIIJxxXIJ..
Du don de conseil.
CIIIJxxXIJ..
Des dons de sapience et d'entendement.
CIIIJxxXIIJ..
Des VIIJ.
beatitudes ou benoitetés en general.
CIIIJxxXIIJ..
De la premiere beatitude.
CIIIJxxXIIJ..
De la seconde beatitude.
CIIIJxxXIIJ..
De la tierce beatitude.
CIIIJxxXIIJ..
De la quarte beatitude.
CIIIJxxXIIIJ..
De la Ve.
beatitude.
CIIIJxxXIIIJ..
De la VJe.
beatitude.
CIIIJxxXIIIJ..
De la VIJe.
beatitude.
CIIIJxxXIIIJ..
De la VIIJe.
beatitude.
CIIIJxxXIIIJ..
Des sens espirituelz.
CIIIJxxXIIIJ..
De deux services divins, dulia et latria selon le latin.
CIIIJxxXV..
Des fruits de l'esperit.
CIIIJxxXV..
Des commandemens en general.
CIIIJxxXV..
Du premier commandement.
CIIIJxxXVJ..
Du second commandement.
CIIIJxxXVIJ..
Du tiers commandement.
CIIIJxxXVIJ..
Du quart commandement.
CIIIJxxXVIJ..
Du Ve.
commandement.
CIIIJxxXVIIJ..
Du VJe.
commandement.
CIIIJxxXVIIJ..
Du VIJe.
commandement.
CIIIJxxXVIIJ..
Du VIIJe.
commandement.
CIIIJxxXVIIJ..
Du IXe.
et Xe.
commandemens.
CIIIJxxXVIIJ..
Des consaulz ou consilles en general.
CIIIJxxXIX..
Des consaulz en especial.
CIIIJxxXIX..
Cy finent les rubrices du cincquiesme livre.
Cy commencent les rubrices du siziesme livre.
Cy commence le siziesme livre, qui traitte des sacremens.
Le prologue.
IJcIIJ..
De la diffinition du sacrement.
CCIIJ..
De l'institution des sacremens.
CCIIIJ..
De l'effect des sacremens.
CCV..
Du nombre des sacremens.
CCV..
De la dispensation des sacremens.
CCVJ..
Du caractre ou l'imprentement et de la reiteration des sacremens.
CCVIJ..
De la difference des sacremens.
CCVIJ..
Du baptesme.
CCVIIJ..
Du cathecisme et exorcisme.
CCX..
De confirmation.
CCXJ..
Du sacrement de l'aultel.
IJcXIJ..
De la dignité de l'eukaristie du sacrement de l'aultel.
CCXV..
De l'effect d'eukaristie et du saint sacrement de l'aultel.
CCXVJ..
De la maniere de recepvoir et prendre le corps Jhesu Crist.
CCXVIIJ..
De abstinence en ce sacrement.
CCXIX..
De l'office de la messe.
CCXX..
Des negligences qui sont faites en la messe.
CCXXJ..
Du sacrement de penitance.
CCXXIIJ..
De la qualité de penitance.
CCXXIIIJ..
De l'effect de penitance.
CCXXVJ..
Des parties de penitance en commun.
CCXXVJ..
De contrition.
CCXXVIJ..
De confession.
CCXXVIIJ..
De la qualité et effect de confession.
CCXXX..
Cy demonstre a qui doibt estre la confession.
CCXXX..
Du seel de confession.
CCXXXJ..
De satisfation.
CCXXXJ..
Des parties de satisfation en commun.
CCXXXIJ..
Des singulieres parties de satisfation.
CCXXXIJ..
De la justification du mauvais.
CCXXXIJ..
De la penitance des pechiéz venielz.
CCXXXIIJ..
Par quoy pechié veniel est pardonné.
CCXXXIIIJ..
De extreme unction.
CCXXXV..
Du sacrement d'ordre.
CCXXXVJ..
De l'ordre episcopale.
CCXXXIX..
Des qualités des ordres et de ceulz qui les rechoivent.
CCXL..
De celle ordination.
CCXLJ..
Du sacrement de mariage.
CCXLIJ..
Cy finent les rubrices du siziesme livre.
S'ensieuvent les rubrices du septisme livre.
Cy commence le septisme livre parlant de la fin du monde.
Prologue.
CCLJ..
Cy parle de purgatore et de la paine d'icellui.
CCLJ..
De l'acerbité et orreur de purgatore.
CCLIJ..
Des suffrages de l'eglise.
CCLIIJ..
Desquelz les suffrages prouffitent et a qui.
CCLIIJ..
Cy demonstre a scavoir se indulgences proufittent et valent aux trespasséz.
CCLIIIJ..
De l'aornement d'Antecrist.
IJcLIIIJ..
De la mauvaise vie d'Antecrist.
CCLV..
Des quatre manieres par lesquelles il decepvera.
CCLV..
Des compaignons de Antecrist.
CCLVJ..
De Goth et Magot.
CCLVJ..
De Enoch et Helye.
CCLVJ..
De la duration d'Antecrist.
IJcLVIJ..
De la mort d'Antecrist.
CCLVIJ..
De la fin et confragation du monde.
CCLVIJ..
De la resurrection generale.
CCLVIIJ..
De l'extreme jugement.
CCLVIIJ..
De ceulz qui jugeront.
CCLIX..
De ceulz qui seront jugiéz.
CCLX..
De l'innovation du monde.
CCLX..
Des paines d'enfer.
CCLXJ..
De la diversité des paines.
IJcLXIJ..
De la glore des saints.
CCLXIIJ..
Des douaires.
CCLXIIJ..
Des douaires de l'ame en general.
CCLXIIIJ..
Des douaires de l'ame en especial.
CCLXIIIJ..
Des douaires du corps en general.
CCLXV..
Les douaires du corps.
De aureole.
CCLXVIIJ..
Ousquelz est deue aureole.
CCLXVIIJ..
De la joye des cieulz.
CCLXIX..
Cy fine la table des rubrices de ce present volume contenant sept livres.
Cy commence le prologue de ce present volume qui se dit le somme abregiet de theologie fait et composé par tres excellent docteur en theologie de l'ordre des freres prescheurs, Albert le grant archevesque de Ratispone comme on dist.
La haulteur de la verité theologienne qui est ung ray de la souveraine lumiere esclarcissant l'entendement et comme ung appareil de viandes royales delicieuses repaissant et refectionant le desir affectueux de la creature raisonnable, comme ainsi soit, il me samble estre chose digne de recueillier ung abregiet sommier des escrips des grans et renomméz theologiens, par quoy puist estre eschevee et reboutee prolixité, c'est a dire trop longue narration, mere de annuy, et telement que pour enquerir pluseurs choses, la voie soit donnee et occasion au sage.
Pour certain, la sapience theologienne est princesse et royne de toutes sciences, a laquelle toutes les aultres ars et sciences servent comme chambrieres.
Car des natures des choses, theologie en prend seulement pour son usance desquelles elle puist forgier ung mireoir, ouquel elle puist veoir son createur et facteur.
Ceste est une science surmontant les aultres sciences, eslevee par dessus toute speculation et consideration naturele, qui se dist phisique congnoissance ou science naturelle, et est ceste science theologique et divine preferee a toutes sciences par dignité et utilité comme la plus digne, utile et prouffitable.
Car combien que philosophie se partist et divise en trois manieres, c'est asscavoir en raisonnable, naturele et morale, philosophie naturele n'enseigne congnoistre si non les creatures et non pas le createur d'icelles.
Philosophie raisonnable, combien qu'elle enseigne conclure et par force d'argumens faire conclusions humaines en disputant homme contre homme, toutevoies se n'enseigne elle pas comment on doibt en arguant et resistant conclure contre le deable.
Et philosophie morale, combien que elle enseigne de acquerir vertus coustumieres comme fortitude, prudence, justice, attemprance, liberalité et pareilles, qui se acquierent par operation et excercites humaines et continuees par long temps, toutevoies point n'enseigne comment on doibt et puet acquerir charité pour amer Dieu comme creature raisonnable le doibt amer.
Mais nostre philosophie, c'est assavoir la verité de theologie, enseigne et fait par son operation tout ce que font les aultres philosophies.
Car elle enseigne amer Dieu, combatre et resister au deable et labourer par excercites vertueuses acquerir charité pour amer Dieu parfaitement.
Ceste theologie est une apotiquairerie de confections divines, plaisante et delicieuse «  plus que miel ou quelque doulceur  ».
Ceste est ung tresor desiré «  plus que or et pierres precieuses  ».
Et avec ce, c'est une fontaine procedant et issant du lieu de plaisance, atouchant le paradis de l'eglise militante, la presente eglise catholique, qui milite en combatant contre ses adversaires, qui sont le deable, le monde et la char.
Finablement cest present escript j'ay divisé et parti par distingant en sept libelles, petis livres, et en un chascun d'iceulz, j'ay approprié et assigné leurs materes singuleres et leurs propres rubrices.
Le premier livre est de la propre nature de la divinité.
Le second est des euvres du createur.
Le tiers est de la corruption du pechié.
Le quatriesme est de l'umanité de Jhesu Crist.
Le Ve.
est du sainctefiement et de la sanctification des graces.
Le VJe.
est de la vertu et effect des sacremens.
Et le VIJe.
est des temps derreniers, qui seront environ la fin du monde, et des paines des mauvais et dampnéz, et des loiers et retributions des benois saints, c'est a dire de la glore de paradis et des paines d'enfer.
Se aucune part en cest escript et libelle j'ay erré ou failli, il me soit pardonné, car ce a esté par ignorance.
Se aussi j'ay procedé droitement selon la verité, soit loee la grace de Jhesu Crist, a l'honneur de qui et de sa tres benoite mere j'ay fait et composé le present euvre et traittié.
S'ensieut le premier livre dudit traittié, qui parle de la nature divine et preuve et demonstre ou premier chapitle que Dieu est.
On puet demonstrer en moult de manieres que Dieu est.
Car ce tesmoingne la droicte et vraie foy catholique, la saincte escripture le dist et la comparoison des choses creés a lui, qui est createur, le demonstre estre.
Premierement dont que Dieu est, la foy le tesmoigne, car la foy catholique croit Dieu, croit en Dieu, et croit a Dieu.
Croire Dieu est croire que Dieu est.
Croire en Dieu est en creant Dieu le amer et aler a lui par amour et estre encorporé avec ses membres et estre reputé      entre les membres de son corps.
Mais croire a Dieu est croire a ses paroles, doctrines et enseignemens.
Le premier, croire Dieu estre, et le tiers, croire a Dieu et a ses paroles, apartient et est commun aux bons et aux mauvais, mais le second, croire en Dieu en le amant et tendant en lui par amour, apartient seulement aux bons.
Et par ainsi, Dieu seul et non aultre a parfait estre.
Ce est apellé estre parfait duquel riens, qui apartient a sa perfection, est dehors de lui.
Et pour ce que nostre estre a aucune chose hors de lui, il est imparfait, car aucune chose nous fault laquelle de nostre estre est passee, ou aucune chose qui est a advenir et encore n'est.
Mais le estre divin et de Dieu, pour ce qu'il est tout ensemble sans distinction de temps passé ou advenir, il est tres parfait.
Secondement que Dieu est, l'escripture le dist et parle.
Comme afferme le PSALME parlant a Dieu: «  Tu es eternelement sans principe et jusques au siecle, qui est sans fin.
» Et ou livre apellé EXODE: «  Cellui qui est m'a envoié a vous.
» Laquelle sentence exposant, ung docteur Johannes Damascenus dist que «  entre tous les noms et apellations qui se dient de Dieu, c'est la plus principale que il est et estre cellui qui est  ».
Tiercement que Dieu est se preuve par la comparoison des choses creés a lui comme createur, car la relation des creatures au createur demonstre qu'il est et que Dieu est.
Le estre de Dieu est tant vray et eternel sans principe et sans fin que son estre comparé a nostre estre, est riens et non estre.
Ainçois Dieu, par la presence de son estre, donne estre a toutes choses, telement que, se il se soustraioit des choses creés sans leur soustenant, comme elles sont faites de neent, tantost se convertiroient en neent.
Comme dist Saint Gregore: «  Toutes les choses humaines qui sont justes et belles comparees a la justice et beaulté de Dieu ne sont justes ne belles, mais encore nullement sont  », car leur estre est come neent.
Quartement que Dieu est, les saints bons et justes le preschent et afferment.
Saint Anselme en son livre qu'il apelle SOLILOQUIUM, c'est a dire seul parler, car il parle a soy mesmes seulement devant Dieu en son secret: «  Sire, nous creons que tu ez une chose tele que plus grande ne puet estre pensee.
» Saint Denis dist que «  la divinité, qui est la souveraine par dessus toutes substances, est le estre de toutes choses  ».
Mais ce se doit entendre causalement et non substancialement, c'est a dire que son estre est cause de l'estre de toutes choses, non pas qu'elles sont de la substance de Dieu formalement.
Encores comme dist Saint Augustin: «  Celle chose a souverainement estre laquelle est tres loingz de nostre estre, c'est a scavoir celle qui n'a point estre aprez estre, ne estre aprez non estre, et ne puet estre pensee ou entendu non estre  », c'est a dire que nulz ne puet penser ne entendement concepvoir que Dieu ait non estre que toudiz n'ait esté.
Quintement, les creatures clament que Dieu est.
Toutes choses selon leur maniere de parler dient: «  Il nous a fait et n'avons pas fait nous mesmes.
» Car il est Dieu, la voix de nature, par quoy toutes choses sont belles, le tesmoingne disant qu'il est tres bel.
Les choses doulces dient qu'il est tres doulz.
Les choses haultes et eslevees dient qu'il est tres hault.
Les choses pures et nettes dient qu'il est tres pur et net.
Et ainsi samblablement font toutes aultres choses, chascune selon sa proprieté naturele.
Car comme ou pays du royaume des cieulz Dieu est comme «  mireoir  », auquel nous veons nostre createur par contemplation parfaitte, ouquel reluisent les creatures, tout ainsi en la voie par laquelle nous alons a nostre dit pays, les creatures sont mireoir, par lequel nous veons par contemplation nostre createur.
Comme dist l'apostle Saint Pol: «  Nous veons maintenant comme par ung mireoir  » par nostre ame faite a l'ymage de Dieu, aiant entendement, mais obscurement tant que l'ame est en ce corps mortel.
Car «  les choses invisibles de Dieu nous veons et congnoissons par les choses faites  ».
La VJe.
maniere demonstre que Dieu est.
La creature raisonnable le dit et afferme, car par l'effect et par ce qui est fait parvient jusques a la congnoissance de la cause, qui est le createur.
Toute chose creee a affaire d'aucune chose afin qu'elle soit.
Et encore ce mesmes qui fait aucune chose, a besoing d'aultre chose, laquelle il est, et afin qu'il soit en estre, et encores ce mesmes a affaire d'aultre chose pour estre.
Et par ainsi ce sera proces sans fin et comme ung cercle, qui se retourne en soy mesmes, dont on ne puet scavoir n'apparoir principe ne fin, ou il convient parvenir a une chose qui est cause effective de toutes choses sans avoir estre d'aultrui ou par aultre chose.
Le cercle, qui se moeut rondement d'un point en l'aultre et en soy mesmes, n'est pas en toutes choses.
Car par le mouvement reond et circulaire, il convient qu'il ait premierement aucun estre et estre aprez estre.
Et pas ne sera par tel mouvement reond et circulaire proces sans fin, car il convient par tele maniere que aucune chose soit premierement devant celle qui est aprez, et aussi l'université des choses causees qui ont cause precedente est toute faite et causee, soit aiant   fin ou sans fin.
Et pour tant elle a besoing d'aucune chose, afin qu'elle soit en estre, laquelle il convient qu'elle soit hors et par dessus de l'université des choses causees.
Et tele chose est Dieu, duquel toutes choses descendent et decourent.
Chose qui est vray, ung et bon se convertissent, c'est a dire que a l'un d'iceulz s'ensieuvent les aultres, car ce qui est, est vray, ung et bon.
Car bien s'ensieuvent: tele chose est en nature, ergo elle est vraie, une et bonne.
Item tele chose est vraie, ergo elle est et une et bonne.
Item tele chose est une, ergo elle est et vraie et bonne.
Item tele chose est bonne, ergo elle est et vraie et une selon son estre.
Comme dist Aristotile ou livre apellé PERI ARMENIAS, qui traitte de la maniere de exprimer par dictions et sentences deuement ce que en l'ame par l'entendement a esté et est conchupt et traittié: deux manieres sont de verité.
L'une est qui procede d'une extremité a l'aultre, et ceste est apellee verité adoublee ou conjointe comme verité d'aucune proposition en orison.
Et tele verité pas ne se convertist avec l'estre des choses qui s'apellent ens.
L'aultre est verité simple en elle, et tele verité est celle qui se convertist et est samblable avec estre en general.
Car comme dist le Philosophe ou second livre de METHAPHISIQUE: une chascune chose, ainsi qu'elle a ordonnance a estre, ainsi a et autant a verité.
Et pour tant s'ensieut: se tele chose est et a estre, elle a verité d'estre, et s'elle a verité d'estre, elle est en essence et estre.
Item la chose qui est une est, car estre et estre ung sont ung et se convertissent comme dit est.
Ce qu'on dist ung se dist et partist en deux manieres.
La premiere maniere si est de dire ung comme commencement de nombre.
Et par tele consideration pas ne se convertist avec ens, c'est a dire l'estre d'une chascune chose.
Raison si est, car comme il soit ainsi que estre en general soit chose tres generale au regard des dix predicamens, qui sont comme principes de toutes choses, il contient par sa generalité toutes les choses contenues dessoubz les aultres principes generaulz de toutes choses qui s'apellent predicamens.
Pour quoy s'ensieut que comme nulle chose generale par souveraineté se puet convertir avec celle qui est mendre et dessoubz elle, ne aussi la chose plus especiale avec celle qui est generale et souveraine.
Car nous ne disons pas d'aucune chose elle a ame, et pour tant c'est homme qui a ame raisonnable.
Ung comme commencement de nombre est au predicament de quantité discrete, c'est a dire au principe de toutes choses qui ont quantité et grandeur numerable, comme sont tous nombres comme   ung, deux, trois, quatre et cet.
Et par ceste maniere a considerer la nature de ung, il se convertist avec ens, c'est a dire avec estre en general, car toutes choses qui sont, ont estre pour ce qu'elles sont ens participant estre particuler.
Et pour tant sont subject a ens, qui est general et souverain des X.
principes des choses, qui s'apellent predicamens.
Car comme une chascune chose a estre par sa forme propre et une, il s'ensieut qu'ilz se convertissent, car il s'ensieut par consequence de toutes choses qui ont estre: tele chose est ens, ergo elle est ung.
Et au contraire: tele chose est ung, ergo elle est ens.
Et encores: elle est ens, ergo elle est bonne.
Et ce se preuve ainsi: En nature des choses mal n'est quelque chose.
Car riens ne n'i est positivement, c'est a dire que mal ne presente a nostre entendement aucune chose qui a estre en nature, mais est privation et destruction de ens et de bon, car mal n'a estre ne bonté.
Car comme dist Saint Augustin: toute chose qui est et a estre, en tant qu'elle est, elle est bonne.
Par quoy s'ensieut que toute chose d'autant qu'elle participe ou partist en entité, c'est a dire de estre naturel et formel, autant a et partist de bonneté.
Cy demonstre qu'il est ung seul Dieu sans aultre.
Qu'il est ung seul Dieu, il est demonstré par auctorité.
Car il est escript ou livre qui s'apelle DEUTERONOMIUM ou derrenier chapitle ou cantique de Moyses, ouquel Dieu parle a son peuple d'Israel et dist: «  Advisez et sachiez que je suis seul et que aultre Dieu n'est si non moy.
» Item l'apostle Saint Pol dist: «  Ung Dieu est, une foy, ung baptesme.
» Et Saint Bernard dist: «  Se dire se puet, Dieu est tres ung, c'est a dire par dessus toute unité, il est parfaitement une.
Il est toudis sans varier par une maniere, car riens n'a en lui si non soy mesmes.
Ceste chose est vraiement une en laquelle est nul nombre.
Dieu est ung, ung n'est pas nombre, mais commencement de nombre.
Riens est en Dieu si non son estre et ce qu'il est.
» Item que ung Dieu est se demonstre par raison.
Car la simple forme de la divinité, s'elle n'estoit une par unité nombrable, mais communicable comme la forme de humanité a Sortes et a Platon, elle se contrairoit en pluseurs suppos particuliers par aucune addition ou adjoustement a l'estre singuler ou particuler, et par ainsi seroit composee et adjoincte avec aultrui.
Comme la forme humaine, l'ame est conjoincte avec les corps humains, comme de Jehan, Pierre, Jaques, Phelippe   et cet.
Et s'ensievrroit qu'elle, c'est a scavoir la forme de divinité, ne fust tres simple en son estre, laquelle chose n'est pas vraie, car au souverain bon riens ne puet estre adjousté, entendu qu'elle est totalement du tout en tout simple sans quelque composition.
Notes que se «  ung  » se prend et entent comme commencement de nombre, par tele maniere pas ne compete a Dieu quant on dist ung Dieu.
Mais a le considerer comme il se convertist avec ens, qui est general a toutes choses, qui sont et ont estre, par tele consideration plus compete a Dieu que a aucune chose creee.
Car comme ung est indivisible en soy sans quelque division et partissement, et est separé de toutes aultres choses, excepté seulement de Dieu, il n'est chose quelconque en laquelle on ne puist entendre aucune division de fait et actuel, ou par habitude de pouoir recepvoir division.
Quant unité ou aucun nombre se dist de Dieu, riens ne met en estre, comme aucuns docteurs dient, mais seulement prive et segnifie privation.
Et pour tant quant on dist «  ung Dieu  », il se entent que pas n'en sont pluseurs.
Aucune chose puet estre ditte non estre une par trois manieres, c'est a scavoir par pluseureté selon les diverses formes, comme les angeles et les estoilles ne sont pas ung.
Secondement par muableté, comme ung homme est dit estre pluseurs, pour ce que maintenant est sain, maintenant malade, maintenant riche, maintenant povre.
Tiercement aucune chose n'est pas ung par propagation ou par generation selon une mesmes espece formele, comme ung homme qui engendre pluseurs filz, qui sont hommes comme lui, est dit et se puet dire pluseurs, a cause qu'il a engendré pluseurs enfans, qui descendent de lui par generation charnele.
Mais riens de ces trois manieres de pluseureté est en Dieu.
Du premier, nous avons le contraire au SYMBOLE, c'est a dire la confession de la foy faite par Saint Anastase de l'unité et trinité, confessant ung Dieu en trois personnes en unité de ung Dieu, auquel devons honneur et reverence.
Au second parle le Psalmiste: «  Ilz, c'est a dire toutes creatures, periront et devendront neent, mais tu demeures.
» Et Saint Bernard dist que «  Dieu par laps de temps ne se mue ne change, et selon sa substance point n'a aultre ne second  ».
Et Saint Leo pape: a la nature divine riens se puet adjouster ne adjoindre pour sa tres grande simplesse.
Du tiers fait mencion le PSALME: «  Pas ne chergeras en toy ung Dieu recent  » formé de nouvel ou.
Trois manieres de gens multiplient la divinité en controuvant pluseurs dieux.
Les mauvais par ydolatrie, desquelz parle le Psalmiste disant: «  Les dieux des gens payens ne sont que deableries.
» Item les nigromanciens, qui par leurs enchantemens font ressusciter les mors et parlent avec eulz pour scavoir ce qu'ilz veullent demander.
Et telz forgent ung Dieu par leurs signes et figures qu'ilz pourtraient selon leurs soties et controuvemens.
Item les hommes charnelz, qui vivent selon la char, qui font de leur ventre leur Dieu, comme gloutons, qui aourent leur ventre, ainsi que dist l'apostle Saint Pol.
Et les avaricieux, qui sur toute riens aiment argent et peccune.
Car comme dist l'Apostle: «  Avarice est servitude des ydoles  », car l'avaricieux fait de son tresor son Dieu.
Et par ainsi appert que en Dieu est parfaite unité pour la simpleté de sa nature, pour la fermeté de sa nature, car sans muance toudis est ung, et pour sa singularité, car pas n'est communicable ne joingnable a aultre chose creee, et pour la pareilleté et samblance a l'unité causee, c'est a dire ce qui est ung et creé.
Car comme unité ne descend d'aultre nombre, et toute pluralité descend d'elle, ainsi Dieu ne descend d'aultre chose, mais toutes choses procedent et viennent de lui.
Item comme unité engendre de soy unité, ainsi Dieu le Pere engendre ung aultre, c'est a dire, comme dist Saint Augustin, ung aultre que lui, c'est a dire son filz, pareil a lui.
Item notez que ce nom «  Dieu  » s'entent et puet estre prins par trois manieres, c'est a scavoir naturelement, adoptivement par adoption et noncupativement par nomination.
Selon la premiere maniere, Dieu est Dieu naturelement, car a lui compete divinité selon sa nature et non a aultre.
Secondement par adoption en recepvant et recongnoissant aucuns estre ses enfans par grace et singuliere amour et dilection.
Et par ceste maniere les bons et justes homes, qui participent la divine bonté, sont apelléz dieux.
Comme dist le Psalmiste: «  En la personne de Dieu j'ay dit que vous hommes estes dieux et estes tous filz tres excellens et haulz  », par ce que estes fais a l'ymage et samblance de Dieu.
Tiercement, les deables sont apelléz dieux par seule nomination, car la signification du nom de la divinité pas ne leur compete.
A prendre la signification de ce nom dieu selon la premiere maniere, il n'a pas de nombre pluriel, car il n'est que ung seul Dieu naturelement, et sa divinité pas ne rechoipt distinction ne pluseureté.
Mais a considerer ce nom dieu par la seconde et la tierce maniere, il a plurel nombre, car pluseurs bons et justes sont dieux par adoption et participation, et pluseurs sont apelléz dieux par nomination comme les mauvais esperis deables.
Cy demonstre que ung seul principe est.
Comme il est ung Dieu, ainsi est il ung principe, et ce se preuve par pluseurs raisons.
Premierement ainsi, car s'il y a deux principes, l'un tres et souverainement bon, et l'aultre souverainement mauvais, il convient qu'ilz aient communication et convenance en estre particulier par soy, comme Sortes et Plato, Phelippe, Jehan, si sont ensemble en estre, ou ilz ont convenableté et convenience en estre ou non.
Se non, ergo l'aultre d'iceulz sera ens par l'aultre, ouquel et par lequel il est et a estre, et par ainsi ne seront pas deux principes.
S'ainsi est que l'un des deux a estre en l'aultre ou par l'aultre, mais estre par soy et non par aultre est bon, et le principe mal seroit plus mal se il n'avoit cellui estre qui est bon, ergo le principe de mal, qui se dist mal, n'est pas souverain mal, car s'il avoit estre par soy qui est bon, pas ne souffreroit qu'il fust souverain mal.
La seconde raison est que es creatures quatre choses sont trouvees, c'est a scavoir multitude ou pluseurté, ordonnance, imperfection, conjoincture.
Et par un chascun de ces quatre on preuve que seulement ung principe est.
Toute multitude et compaignie, comme dist Saint Denis, se commence de unité et prend commencement de ce qui est ung.
Et pour tant il est necessaire que de toute multitude soit ung principe.
Item en toute chose ordonnee il y a devant et aprez, et pour tant il convient qu'il y ait ung principe.
Item comme dist Boece: toute chose imparfaitte prend commencement de aucune chose simplement parfaite, et tel est nostre Dieu.
Item diverses choses conjoinctes ont cause de leur conjoincture et de leur conservation qui se fait par ung lequel est Dieu.
Item se il estoit ung mal souverainement duquel procederoient tous maulz, il s'ensievrroit que, selon le corps, Cristus seroit de ce mal principe, car en son corps a esté le mal de paine, comme sa passion et sa mort et aultres paines qu'il souffrit demonstrent, laquelle chose dire est abus, comme puet apparoir par les choses dessus dittes.
Et par ce que dit est, il appert que Dieu est ung premier souverain et seul principe, a cause qu'il precede et est devant toutes choses et est cause de toutes choses, et a cause de dignité, car il est plus digne que toutes creatures et choses creees.
Cy demonstre que Dieu le Pere est.
Que Dieu le Pere est eternel sans principe et sans fin, il se demonstre et preuve par ce qu'il est tres puissant, tres sage et tres bon.
Il puet, il scet et veult communiquier soy mesmes, c'est a dire donner a aultrui la plentureuseté et la plenitude de sa majesté.
Et pour tant Dieu le Pere eternelement a engendré son Filz pareil a lui, auquel il a communiquiet et participé l'estre, la substance et essence de sa divinité.
Comme dist Dieu par Ysaie son prophete: «  Moy qui donne generation aux aultres, demourray je brehaigne sans generation?  » Le nom de Pere s'entent et prend en pluseurs manieres.
Le premier, Dieu le Pere est apellé Pere, pour ce qu'il engendre par generation eternele.
Comme dist Ysaie: «  Qui est cellui qui exprimera et dira sa generation?  » Item est dit Pere par predestination.
Comme dist l'Apostle: «  Grace vous soit donnee de Dieu le Pere et paix, qui nous a predestiné et ordonné depuis le estre de son eternité pour estre ou nombre de ceulz qui sont apelléz ses filz par adoption  », c'est a dire par election, participation et dilection et grace singulere.
Item est dit Pere par creation.
Comme il est escript ou IXe.
chapitle du livre de Moyse apellé DEUTERONOME, ouquel Moyse parle au peuple d'Israel disant: «  Est il pas ton pere, qui t'a fait et possessé et creé?  » Il t'a fait selon le corps, il t'a creé quant a l'ame, il t'a possessé quant a l'ame et au corps comme sa chose.
Item Dieu est apellé Pere a cause de redemption.
Comme dist Ysaie: «  Sire, tu es nostre Pere, nostre redempteur, devant le monde ton nom est.
» Item il est apellé Pere par renouvellement sacramentel, qui se fait par le mistere des sacremens.
Comme dist Saint Pierre en sa premiere   epistle ou premier chapitle: «  Benoit soit Dieu et le Pere de nostre Seigneur Jhesu Crist, qui nous a engendré.
» Item est apellé Pere a cause de l'instruction de foy.
Comme dist Saint Jehan ou premier chapitle de son evvangile: «  Il nous a donné pouoir de estre fais et reputéz filz de Dieu a ceulz qui croient ou nom de lui.
» Item par adoption de grace.
Comme dist Saint Pol ou VJe.
chapitle en l'epistle aux ROMMAINS: «  Vous avez receut l'esperit des filz qui sont fais par adoption, c'est a dire par amour et par parfaite dilection, auquel nous clamons disant  » Abba « , c'est a dire  » Pere «.
» Item est apellé Pere a cause qu'il est collateur de glore.
Comme dist l'Apostle en l'epistle a ceulz de GALATE: «  Doresenavant vous n'estes serfz, mais estes enfans, filz et hoirs par Dieu  », c'est a dire par les euvres et ayde de Dieu.
Car noz bonnes euvres plus sont a reputer a Dieu que a nous, car combien que nous les faisons, Dieu toutevoies les fait par nous quant a estre meritores et pour desservir la vie eternele sans fin.
Selon la premiere acception de ce nom Pere, il s'entent personnelement de la personne de Dieu le Pere et a lui compete seulement.
Selon la quatriesme maniere de prendre ce nom Pere a cause de redemption non seulement faite de fait, mais aussi qui se fait par mistere sacramental et par le moyen des sacremens seulement compete a la personne du Filz, car la maniere de nostre redemption fu faite par la mort de la personne du Filz.
Toutes les aultres manieres et acceptions de ce nom Pere competent ensemble aux trois personnes, car les euvres de la trinité sont inseparables.
Car ce que fait l'une des trois persones, toutes les trois ensemble font, si non que l'une desdictes manieres d'estre    apellé Pere conviengne et compete a l'une des personnes par approbation.
Au regard de la generation divine on puet considerer quatre generations par lesquelles on porra veoir se l'essence ou la substance divine est generee ou s'elle engendre, c'est a dire se l'estre de la divinité est produit ou produit activement ou passivement.
Et pour ce entendre, quatre considerations par maniere de questions se font.
La premiere est ceste: essence engendre et produit essence.
La seconde est ceste: essence genre persone.
La tierce est ceste: personne genre essence.
La quarte est ceste: personne genre personne.
De ces quatre propositions, les trois premieres sont faulses, la IIIJe.
est vraie.
Une rigle est en theologie que l'essence divine ne gendre ne est gendree.
Toutevoies nous pouons dire que le Pere par la vertu et pouoir de son essence enfant en lui engendre, pour ce que au Filz par generation communique et donne essence comme au Saint Esperit par procession, c'est a dire que le Saint Esperit a son essence commune aux troix personnes, par ce qu'il procede du Pere et du Filz.
Cy preuve que le Filz est.
Comme il soit ainsi que le Pere et le Filz se raportent ensemble comme par relation et comme relatifz l'un a l'aultre, c'est a dire que en disant et exprimant le Pere, il s'entent qu'il est pere d'un filz, et nommant le Filz, il s'entent qu'il est filz d'un pere, par les mesmes raisons il est demonstré que le Filz en divinité est par lesquelles le Pere est.
Mais encores, il se preuve par aultres raisons.
Premierement que entre toutes les manieres de generation ou de proceder une personne de l'aultre, la tres parfaicte raison de la emanation, c'est a dire de proceder par generation ou par procession l'une personne de l'aultre, est que le filz totalement est pareil et samblable au pere, laquelle chose pas ne compete aux aultres choses qui procedent l'une de l'aultre.
Et pour tant pour ce qu'il compete et appartient a la fontaine de bonté tres copieuse et habondante une emanation, ung decours tres parfait, procedant d'elle comme une riviere d'une eaue et fontaine, il appert que Dieu le Pere, qui est fontaine de bonté, gendre le Filz pareil a lui, auquel il communique et donne la plenitude et plentureuseté de sa majesté.
Du Filz de Dieu dist Anastasius docteur moult catholique de Grece en ung sien libelle, qui est intitulé et nommé DU DEBAT ET ALTERCATION CONTRE UNG HERETIQUE APELLé ARRIUS, que Dieu le Filz est le sens, par lequel toutes choses sont cogitees et pensees, et est la sapience, par laquelle les choses pensees sont disposees et ordonnees, est aussi la vertu et pouoir, par laquelle les choses disposees sont acomplies.
Item est le mot et le dit, par lequel sont donnéz a congnoistre et denonciés estre completes et parfaites, et aussi le luire, par laquelle, quant elles sont adnoncees, sont congneutes et manifestees.
Le Filz dont est apellé la sapience du Pere, non pour tant que le pere est sage par la sapience engendree, mais pour ce qu'il a engendré son Filz, auquel est approprié sapience.
Et pour ce, il est escript que «  Dieu le Pere a fait toutes choses en sapience  », c'est a dire en son Filz, ou par sapience, qui est son Filz, car les euvres de la trinité sont indivisibles.
Et est a noter que quant on dist que Dieu le Pere a fait toutes choses en son Filz, c'est a entendre que le Filz par l'auctorité du Pere a auctorité de creer les choses, et que la preposition  « in » filio signifie une auctorité donnee et commise par le Pere au Filz.
Generalement il est vray que ce que la personne a, ou elle le fait personnelement, ou elle l'a de la personne de laquelle elle est.
Pour scavoir comment le Filz est du Pere, il convient scavoir que ceste preposition « de », du Pere, signifie aucune fois cause active, comme quant on dist: Jhesu Crist est conceut du Saint Esperit, c'est a dire par l'operation du Saint Esperit.
Aucune fois signifie la cause materiele, comme quant on dist: Jhesu Crist est néz de la vierge Marie.
Aucune fois signifie pareilleté d'essence, comme quant on dist: le Filz de Dieu est engendré de Dieu le Pere.
Aucune fois signifie une maniere de mutation et treschangement d'une substance en l'aultre, comme quant on dist que le corps de Jhesu Crist est fait du pain de l'ostie.
Aucune fois signifie une maniere d'ordre ou d'ordonnance, comme quant on dit que la creature est faicte de neent.
Cy demonstre que le Filz est l'ymage du Pere.
Trois manieres d'ymage sont, c'est a scavoir equalité, pareilleté, la premiere.
La seconde est qui se dist imitation, c'est a dire ensieuvableté, comme quant une chose se pourtrait selon l'aultre.
La tierce s'appelle de representation, quant une chose represente une aultre, comme l'ymage du crucefix represente nostre redempteur pendant en la croix, quant il souffrit mort et passion pour nous.
Selon la premiere acception, le Filz de Dieu est l'ymage de Dieu le Pere par equalité, car il est pareil a lui.
Par la seconde maniere, l'homme est fait a l'ymage de Dieu, car la benoite trinité reluist en lui selon l'ame, entendement, raison et voulenté,   qui sont en elle.
Et ainsi s'entent ce que est escript ou livre de GENESIS, quant Dieu dit comme ung Dieu en trois personnes: «  Faisons l'homme a nostre ymage.
» Mais pour mieulz entendre, il convient noter que «  ymage  » veritablement se dit et raporte a ce, dont elle porte la similitude et samblance, et pour poursieuvir ou ensieuvir ce pour quoy est faite.
Et ce se puet faire et advenir par deux manieres.
L'une au regard de la nature specifiee et du signe du specifiement, et par ceste maniere l'ymage de l'homme est en son filz, lequel ensieut par ressamblance de forme et figure humaine son pere, et ceste est parfaicte ymage.
Secondement se doit entendre quant au signe seulement et non pas a la verité de nature, comme nous disons que une statue, c'est a dire une ymage painte en une paroit ou entretaillié de pierre ou de boiz, est l'ymage d'aucun homme, et tele ymage est apellee ymage imparfaitement.
Selon la premiere maniere, le Filz est ymage du Pere, car il participe et communique en nature avec son Pere.
Selon la seconde maniere, l'ymage de Dieu est en l'homme moins parfaictement.
Selon la tierce maniere de representation, le monde est le mireoir de Dieu et par ainsi est ymage de Dieu, mais non pas a l'ymage de Dieu comme le Filz.
Item bien fait a noter que quant on dist aucune chose estre a l'ymage de l'aultre, celle preposition  « ad »  segnefie distance et eslongement entre ce qui est ymage et ce qui est a l'ymage, laquelle distance n'est pas entre le Filz et Dieu le Pere, car pas n'est dit estre a l'ymage de Dieu le Pere comme l'homme ou l'angele.
Et est non mie ymage, mais a l'ymage comme cest monde, qui proprement n'est pas dit ymage de Dieu, mais mireoir du createur et comme le pas du piet empressé en terre est ensigne du piet.
Car combien que le monde represente la trinité, toutevoies pas ne l'ensieut par similitude comme l'homme qui est a l'ymage de Dieu, et point n'est capable, c'est a dire disposé pour congnoistre et entendre son createur   comme le homme.
Toutevoies l'homme est fait a l'ymage de Dieu, car Dieu n'avoit aultre exemplaire a l'ymage duquel et samblance il fesist les creatures si non soy mesmes.
Il est une ymage qui est ymage genree, comme le Filz est ymage de Dieu le Pere.
Il est une aultre qui se dist ymage creee comme l'homme et l'angele.
Il est une tierce qui se dist ymage faite par ung ouvrier, paintre ou entretailleur comme la statue de Hercules, qui les presente.
Par les choses dessus dittes, il appert que estre a l'ymage appartient au createur et a la creature.
Au createur appartient, car au Filz, qui est l'ymage du Pere.
A la creature compete quelconques elle soit corporele ou espirituele ou composee de l'une et de l'aultre.
Toutevoies a parler proprement, on dist que la creature corporele est comme le pas du piet au regard du piet pour congnoistre le createur.
Comme dist l'Apostle: «  Les choses invisibles de Dieu sont entendues par les choses qui sont faites visibles.
» Et est a scavoir que la preposition  « per »  ne nous donne pas a entendre que par les choses faites, comme par ung moyen disposant et ordonné a ce, soient pour congnoistre les choses invisibles de Dieu consideree la creature en soy, mais comme moyen mouvant en tant qu'elle est similitude et samblance du facteur.
Car la creature consideree en soy pas ne dispose a congnoistre le createur, mais ainçois par tele maniere seroit empeschié la congnoissance, car entre le createur et la creature est plus grant different que n'y a de similitude et samblance.
La creature espirituele est ditte la samblance du createur.
Comme il est escript ou livre de Ezechiel le prophete au XIIJe.
chapitle, ou il parle au premier angele Lucifer: «  Tu ez comme le seel et signacle de la similitude et samblance de Dieu  », car en toy reluist la samblance de Dieu plus excellentement qu'en nulle aultre creature, come l'emprainture est plus parfaitement ou seel que en la cyre.
Car en l'angele pour la simpleté de sa nature, qui est moins composee, la samblance de Dieu est plus expressee que en l'homme, qui est composé de corps, qui est materiel, et de l'ame, qui est espirituele.
La creature composee come l'homme est dicte a l'ymage de Dieu.
Comme est escript ou livre de GENESIS ou premier chapitle: «  Faisons l'homme a nostre ymage et samblance.
» Et la cause si est, car en l'homme sont trouvees pluseurs samblances et similitudes de la benoite trinité que en l'angele, et pour tant l'homme est plus dit estre a l'ymage de Dieu que l'angele.
Le Filz de Dieu possesse trois excellences, comme donne a entendre l'Apostle en l'epistle aux HEBRIEUX ou premier chapitle, ou il   parle du Filz de Dieu disant: «  Lequel comme ainsi soit qu'il est clareté de la glore paternele et la figure ou l'impressure de la substance et essence ou de l'estre naturel d'icellui son Pere, c'est a dire qu'il est parfaite representation de son Pere d'une mesmes substance, nature et estre, pourtant toutes choses terriennes et celestiennes par le mot et commandement de sa vertu, puissance et bonté  », et cet.
L'une excellence est au regard du Pere, duquel est produit, et a celle cause est dit estre la clarté de la glore du pere.
Car, comme dit Saint Denis, le Filz est comme ung ray procedant de la fontaine du Pere, manifestant et esclarissant en soy la glore paternele.
La seconde excellence de haulteur que a le Filz est au regard du Saint Esperit, lequel il produit de soy avec le Pere, et a ceste cause est dit qu'il est figure et samblance de la substance du Pere.
Car le Filz est une aultre personne que la personne du Saint Esperit comme il est aultre personne de la personne du Pere, lequel personnage le Saint Esperit pas n'a prins du Pere comme le Filz.
La tierce excellence que compete au Filz est au regard des creatures, lesquelles par lui sont produittes, et a ceste cause il porte toutes choses par le mot et commandement de sa vertu.
A cause de la premiere excellence, le Filz est apellé le mot ou la parole du Pere, car parfaitement il parle et prononce la bonté et la souveraine largesse et liberalité du Pere, qui ne veult avoir aucune chose que ne donnast et communiquast en la faisant commune au filz.
Ce mot du Pere est eternelement engendré de lui, temporelement et a certain temps promis par les prophetes, preschié par les apostles, annonchié par l'archangele Gabriel en l'incarnation, quant ledit angele fut envoié a la vierge Marie pour annuncier ladicte incarnation dudit mot et parole du Filz de Dieu a prendre nostre nature humaine d'elle, en elle et par elle.
Pour la seconde excellence, le Filz est apellé l'ymage du Pere.
Combien que toutes les trois personnes soient equales et pareilles en eternité quant a l'estre sans commencement et sans fin, quant a la majesté, grandeur et haulteur, et quant a la vertu et puissance, toutevoies le Filz est plus proprement dit l'ymage du Pere que le Saint Esperit.
Car non seulement a convenableté de dedens avec le Pere en pareilleté d'essence comme le Saint Esperit, mais aussi a convenience exteriore par dehors avec le Pere, pour ce que ainsi que le Filz procede du Pere, pareillement du Filz procede le Saint Esperit.
Mais du Saint Esperit   nulz ne procede.
Car selon la raison d'entendre tel regart par maniere de raport et de referer l'un a l'aultre sont dehors l'essence des personnes, car plus sont dependant d'aucune chose que en aucune par essence, mais sont comme accidens, qui sont dehors les choses essencieles, qui ont estre par eulz sans dependence d'aultrui.
Car pour bien entendre la nature et l'estre des relations, laquelle est ung regart et raport a ce a quoy sa raporte, riens ne sont que regards et rapors d'une chose a l'aultre, et pour tant se je n'ay pas de pere, je ne suis pas filz.
Pour la tierce excellence, le Filz est dit vertu et le pouoir du Pere  et la sapience de Dieu.
Pareillement aussi en nous est trouvee aucunement l'ymage de la trinité, car nous avons memore, entendement et voulenté.
Item reluist encores en nous l'ymage de trinité, car en nous sont entendement, congnoissance et amour, par lesquelles trois choses par ordre nous avons samblance et similitude avec le Pere, le Filz et le Saint Esperit.
Exemple: Par la memore nous scavons que nous sommes et avons estre come le Pere.
Et par ce que nous scavons que nous avons estre et que nous sommes, de tele memore entendible s'engendre une congnoissance comme le Filz du Pere, par laquelle nous avons congnoissance quelz et queles creatures nous sommes.
Et de ce que avons memore que nous sommes et congnoissance quelz nous sommes, procede et sourt une voluntaire amour en la maniere du Saint Esperit, qui procede du Pere et du Filz conjointement.
Car amour procede de memore et de congnoissance, car non seulment nous nous amons pour ce que nous sommes, mais avec ce que nous congnoissons et scavons quelz et quele creature nous sommes.
Cy demonstre que le Saint Esperit est.
Pour bien entendre cest chapitle, il convient declarier que signifie emanation.
Et quant a ce, le segnefiement ne se puet simplement a parler exposer comme il apartient au regard du Saint Esperit, auquel proprement compete de emaner, c'est a dire de proceder du Pere et du Filz, comme aucunement du soleil et de son ray procede la chaleur, et de la fontaine et du fleuve, sourgiant de la fontaine, decourant en bas a la valee, procede et par la manacion et le decours de l'eaue vient   et descend et se produist ou est produite la riviere.
Et ainsi emanation est le decours et le proces par quoy le Saint Esperit procede du Pere et du Filz.
Or venons au texte et a la lettre.
Es personnes divines, nous trouvons deux manieres de emanacions.
L'une est naturele et par maniere de nature, et ceste est ditte generation, selon laquelle le Filz est du Pere.
L'aultre est par maniere de voulenté, et ceste est dicte procession appropriee.
Et a parler proprement est dicte spiracion, par laquelle le Saint Esperit procede et ist du Pere et du Filz.
La cause pour quoy emanation est dicte par maniere de voulenté si est, car le Saint Esperit est apellé amour.
Et amour proprement est selon la voulenté et en voulenté.
Le Saint Esperit procede du Pere par moyen et sans moyen: par moyen, car le Filz l'espire et de lui procede par le Pere, duquel cellui compete, sans moyen, car du Pere procede par maniere de spiration sans le moyen du Filz.
Cy demonstre que le Saint Esperit est l'amour du Pere et du Filz.
Le Saint Esperit est apellé l'amour de Dieu par IIJ.
manieres et tresblement, c'est a scavoir selon l'essence et essencielement, personnelement et exemplairement.
Il dist essencielement l'amour de Dieu pour tant qu'il est ung Dieu avec le Pere et le Filz.
Ces trois personnes pour tant qu'ilz sont une chose en essence et nature, ilz se entreaiment d'amour essenciele, qui est appropriee au Saint Esperit.
Le Saint Esperit est dit amour personnelement en tant qu'il est le loyen du Pere et du Filz, car le Pere et le Filz se entreaiment par amour procedant d'eulz deux, qui n'est pas le Pere ne le Filz, mais le Saint Esperit.
De cest amour, qui est loyen du Pere et du Filz, dist Saint Augustin: en ceste trinité il y a ung loyen, qui ne se puet bonnement dire ne exprimer, lequel pas n'est gendré, mais une souefveté et doulceur du Pere et du Filz respargissant et arrousant par tres grant largesse toutes creatures selon leur capacité et leur pouoir de le recepvoir.
Exemplairement le Saint Esperit est dit amour, car de l'amour en nous donné gracieusement sans desserte, le Saint Esperit non seulement est cause active et effective, mais aussi exemplaire et finale.
L'amour, qui est en nous, est et vient du Saint Esperit activement, pour ce que le Saint Esperit est Dieu.
Exemplairement le Saint Esperit est en nous, pour ce qu'il procede par maniere de amour du Pere et du Filz.
Mais finablement est en nous nostre amour, pour ce que le Saint Esperit, duquel nostre amour est, a raison du premier bon, ouquel tend nostre amour.
Est a scavoir que amour qui est le Saint Esperit, de la maniere de proceder est ung loyen de la trinité, mais pour sa procession et maniere de proceder il est distinguié de la personne du Pere et du Filz.
Et pour la perfection de la nature divine  simpleté sans aucune composition, il est Dieu et souverainement bon.
Et pour ce, le Saint Esperit est amour par lequel le Pere et le Filz se ayment.
Quant on dist le Pere et le Filz se aiment par le Saint Esperit, il s'entent en deux manieres.
Premierement qu'ilz se aiment par le Saint Esperit, c'est a dire par l'amour qui est le Saint Esperit.
Et celle exposition est vraie.
Secondement se puet entendre ainsi que le Pere et le Filz se ayment par le Saint Esperit ou par l'amour qui est le Saint Esperit.
Et selon cest entendement, tele proposition n'est pas a conceder comme vraie, car l'entendement selon tele exposition seroit entendu que le Saint Esperit seroit principe en la trinité, laquelle proposition n'est pas vraie, car il procede du Pere et du Filz.
Et la cause si est, car illec n'y a riens par le regard duquel ceste distinction  « per »  donne a entendre principe.
Car une rigle si est que ceste diction ou proposition  « per »  dist et signifie raison de principe au regart d'aucune chose posee en la locution et parole d'aucune proposition.
Exemple: quant on dit «  le Pere fait et euvre les creatures par le Filz  », l'entendement est que par le Filz come aiant raison de principe, le Pere euvre et que le Filz est commencement de l'euvre.
Pareillement ceste proposition est confessable et a conceder «  le Filz euvre par le Pere  », car raison de principe est au Pere par double regart, c'est a scavoir au regart du Filz et au regart de l'euvre.
Cy demonstre que le Saint Esperit est charité et don des saints.
Comme on treuve ez saintes escriptures que souvent le Saint Esperit est apellé charité et don, il convient noter songneusement comment ce se doit entendre, et se le Saint Esperit est charité, par laquelle nous   amons Dieu et nostre proisme.
Et pour ce fait a scavoir que amour ou charité s'entent et puet estre prinse en trois manieres.
Premierement effectivement selon qu'i fait amer.
Et par ceste maniere sans doubte il est vray, le Saint Esperit est amour par lequel nous amons Dieu, car le Saint Esperit fait et euvre en nous ung habitement et maniere de charité.
Secondement se prend exemplairement par maniere d'exemple, et par ceste maniere, le Saint Esperit est charité par lequel nous amons Dieu et nostre proxme, car charité qui est le Saint Esperit est exemplaire de nostre charité.
Tiercement se prend charité formelement par maniere de estre et enherdre en nous.
Et selon ceste maniere, charité est ung habitement de vertu en nous ou en nostre ame, par lequel nous amons Dieu et nostre proxme.
Et selon ceste maniere, charité n'est pas apellee charité.
Et ce n'est pas contre la doctrine de Saint Augustin au livre DE LA TRINITé ou il dist: c'est une mesmes charité par laquelle Dieu nous aime et nous l'amons, car combien que ce soit vray, toutevoies c'est par diverse maniere.
Car ce que Dieu nous aime, ce n'est pas par charité formelement.
Et nous l'amons et nous mesmes par charité effective et exemplaire, non pas formelement ne par charité formele.
Car tout estre et faire procede de la forme qui ahert par dedens a cellui qui fait activement aucune chose, laquelle forme est principe et commencement formel de faire et ouvrer, comme la chaleur au feu est principe formel par lequel le feu donne chaleur et eschauffe.
Toutevoies il est a scavoir que le Saint Esperit est donné quant son don est donné, car le Saint Esperit est amour et le premier don.
Le second don n'est pas donné sans le premier.
Et pour encore plus declairier, le corps mistique assamblé par unité par une amour et voulenté est ung par amour.
Et pour tant comme ainsi soit que riens ne soit creé ung en divers suppos particuliers, il convient que les membres du corps mistique soient unis en une amour non creé, laquelle amour est le Saint Esperit.
Et que plus est, comme dist Saint Augustin, tout le mal que l'homme seuffre est qu'il use des choses espiritueles et eterneles comme des choses materieles et transitoires.
Et des choses transitoires, il en use comme se elles estoient perdurables.
Et toutevoies tout le contraire est et l'opposite est tout son bien.
Toutevoies a user par fruition des choses comme il appartient, deux choses sont requises, c'est a scavoir la presence de la chose, et de ce dont on use par fruicion et deue et convenable disposition d'icellui qui doit user par fruicion.
Nous usons des choses utiles, transitores et temporeles, mais proprement nous fruissons et joyssons des choses eterneles et espiritueles ou celestes.
User proprement d'aucune chose est de le prendre en la faculté selon le pouoir de la voulenté, mais fruir et user en joyeuseté realement, non pas en espoir, mais de fait.
Par quoy appert que fruir est plus general que user, car quiconques fruyt, il use, mais qui use, pas ne fruyt.
Or retournons a la lettre.
Et ainsi il appert qu'est requise la presence du Saint Esperit et son don qui est amour par lequel on adhert et est conjoinct a lui.
Toutevoies quant on nous donne le Saint Esperit, il ne commence pas estre en lieu nouvel, mais par nouvelle maniere, pour ce qu'il produist nouvel effect et nouveau regard, par lequel le createur se maintient et est ordonné aultrement au Saint Esperit que par avant.
Pour quoy il est dit aultrement en la creature qu'il avoit esté.
Car il est en elle qui le congnoit et aime que par avant n'avoit esté.
Par ce que dit est dessus, il appert que quant Dieu nous justifie que en ceste justification double charité nous est donnee, c'est a scavoir charité creé et non creee, c'est a scavoir celle par laquelle nous amons, qui est creee, et celle par laquelle nous sommes améz, qui est non creee.
Or on puet entendre que nous est adont donnee charité  par laquelle nous amons effectivement et de fait, car nostre amer, par lequel nous l'amons, il le cree et fait estre.
Des choses dittes puet on recueillier que combien que Dieu soit en tous par essence, par presence et par puissance, toutevoies chascun ne l'a pas par grace et pas n'est en tous par grace.
L'envoy du Saint Esperit est de deux manieres come celle du Filz.
L'une est visible, comme il apparut sur Jhesu Crist en maniere et espece de coulon, et sur les apostles en figure de langues ardantes comme feu.
L'aultre est invisible, par laquelle est envoié es cuers et pensement de l'ame pour sainctefier la creature.
Et cest envoiement se fait afin que habiter et demourer en la creature raisonnable, mais le premier envoiement se fait pour demonstrer l'enhabitation des aultres.
Pareillement l'envoy et la mission du Filz est de deux manieres.
L'une est visible par l'incarnation, quant il prind nostre humaine nature, l'aultre invisible, qui se fait quant cilz enlumine par dedens nostre entendement en esclairissant les sens de nostre ame.
Il est a noter que l'envoy et la mission du Filz et du Saint Esperit sont inseparables et ne se peuent desjoindre l'une de l'aultre.
Mais on l'apelle l'envoy du Filz, quant l'ame est enluminee ou alumee par grace pour congnoistre Dieu, et est apellee mission ou l'envoy du Saint Esperit, quant l'affection et la voulenté est enflammee et embrasee pour amer Dieu.
Est a scavoir que seulement au Pere il appartient d'envoier et non estre envoiéz.
Et pour ce que le Filz produist et est produit, pour tant il envoie et est envoié.
Car comme il est ainsi que le Pere ne procede d'aultrui, pas ne puet estre envoié.
Et pour ce que le Filz produist et est produit, pour tant il envoie et est envoié.
Mais le Saint Esperit, pour ce qu'il est produit eternelement et pas ne produist selon le temps et temporelement, pour tant a lui apartient proprement d'estre envoyé et non envoyer se non a la conversion.
Et pour le convertissement du peuple, les apostles ont esté envoiéz du Saint Esperit.
Et ainsi seulement ont esté envoiéz au regard de la creature, et si non par adventure que l'en porroit dire que le Saint Esperit envoie, quant il prend ung homme et le transporte d'un lieu a l'aultre.
Comme nous lisons ou livre des ACTES DES APOSTLES que Saint Phelippe fu transporté et ravy par l'esperit de Dieu.
Mais encores le Saint Esperit se envoie, pour tant que avec le Pere et le Filz il est une chose en l'essence de la trinité, non pas au regard qu'il est personne.
Pareillement le Filz envoye soy mesmes.
Comme dist Saint Augustin ou livre DE LA TRINITé: «  Entendons celle incarnation du Filz de Dieu et de la vierge la nativité, en laquelle le Filz se entend estre envoié, par une mesmes operation du Pere et du Filz estre faite inseparablement de et par eulz conjoinctement avec le Saint Esperit.
» Et ainsi il appert que teles propositions ne se peuent proprement entendre sans exposition.
Le Saint Esperit se envoie et envoie le Filz, le Filz envoie soy mesmes, se on ne l'entent selon ce qu'il est néz de la vierge, car le Filz comme Dieu se envoie comme homme.
Et selon ce, elle est vraie, le Filz se envoie.
La raison si est, car envoier signifie une maniere de auctorité a cause de la produicte ou production eternele.
Par quele maniere le Saint Esperit aist esté donné en signe visible, est a scavoir qu'il a esté donné en feu, afin qu'il eschauffast les frois en la foy.
Item en langues pour enseigner les ignorans, et en son pour espoenter les rebelles.
Item le Saint Esperit s'apparut encores en trois manieres.
Premierement en figure de nuee du temps de Moyse pour le conduire par la columpne en figure de nuee, comme il est escript ou livre de Ysaie le prophete au LXIIJe.
chapitle.
Secondement, il apparut sur nostre saulveur, quant il fu baptisié pour demonstrer la plentureuseté de grace estre en lui.
Item apparut en l'essoufflure que fist nostre saulveur de son alaine aprez qu'il fu ressuscité pour demonstrer que l'affection, le desir et les passions et actions de la voulenté estoient rievlees es disciples par mortifiement et revivement, car la soufflure de l'alaine procedant de l'esperit de dedens, segnefie la vive vigueur de l'affection et du desir de la voulenté.
Le Saint Esperit fu donné deux fois aprez la resurrection: une fois en terre pour signifier l'amour de laquelle nous devons amer nostre proxme.
Secondement fu donné du ciel aprez que Jhesu Crist fu montéz ez cieulz le jour de la Penthecouste pour demonstrer l'amour par lequel nous devons amer Dieu.
Item il fu donné en terre pour signifier le pouoir de pardonner les pechiéz.
Comme il est escript au XXe.
chapitle de l'evvangile Saint Jehan: «  Jhesu Crist essouffla en ses disciples et leur dist: prenez le Saint Esperit, a ceulz ausquelz pardonrez leurs pechiéz, ilz seront pardonnéz.
» Et du ciel a esté donné pour les conforter et leur donner pouoir de faire miracles.
De ces deux manieres, il est escript au PSALME XXXIJe.: «  Les cieulz, c'est a dire les apostles ont esté conferméz par le mot et la parole de Dieu  », c'est quant au premier, quant il fu donné en terre, «  et par l'esperit de sa bouche toute leur vertu consiste et procede.
» La tierce collation du Saint Esperit fu faite aux apostles devant la passion, quant ilz furent baptisiéz.
Car leur baptesme est demonstré par celles paroles de nostre Seigneur, quant il dist: «  Qui est lavé, riens ne lui est besoing si non qu'il lave ses piez.
» En signe de ces trois donnemens du Saint Esperit nous sommes enoingz trois fois, c'est a scavoir au baptesme, par la confirmation et a la mort par la derreniere unction ou enoingnement.
Quatre manieres d'effect et de prouffit ont obtenu les apostles par la presence du Saint Esperit.
Premierement eloquence es langues, car ilz avoient ung langaige bien ordonné et attempré et de beau parler aorné.
Secondement ilz avoient hardiesse en parler sans crainte de menaces   ne de tourmens.
Tiercement ilz avoient pouoir de faire miracles.
Quartement ilz avoient protection et garde contre les vices, car aprez la Penthecouste onques ne pecherent mortelement.
Et encore de nostre temps, les pecheurs rechoivent utilement a leur prouffit et salut le Saint Esperit pour les purgier.
Comme dist Saint Mathieu en son evvangile au IIJe.
chapitle: «  Il vous a baptisié du baptesme du Saint Esperit en feu de charité.
» Item les repentans rechoivent le Saint Esperit pour prouffiter de bien en mieulz.
Comme dist le Psalmiste: «  Ton bon esperit me conduira.
» Item les parfais rechoivent le Saint Esperit pour le saintefier et justifier.
Comme dist l'Apostle en l'epistle aux ROMMAINS: «  Qui nous a donné le gage du Saint Esperit.
» Item les benois le recoipvent pour fruir et en user par fruition de veoir Dieu face a face.
Item ceulz qui sont en tribulation le rechoivent pour leur consolation.
Comme dist Saint Pol en son epistle aux ROMMAINS: «  Vous n'avez pas receut l'esperit de servitude en cremeur pour bien faire par crainte de paine.
» Item le rechoivent les ignorans pour leur instruction.
Comme dist Saint Jehan en son evvangile au XIIIJe.
chapitle: «  Le consolateur et l'advocat que mon Pere envoiera en mon nom, cellui vous enseignera toutes choses.
» Or convient dire de quele heure fu donné le Saint Esperit, et de qui et en quel temps.
Car il fu donné le cincquantime jour aprez la resurrection pour donner a entendre qu'il est l'acteur de la remission et cellui qui pardonne les pechiéz.
Car l'an de la jubilee, qui est le cincquantisme, est deputé et sert a la remission.
Et vint et fut envoié au dymence, qui est jour de renouvellement, car aussi en tel jour fu creé le monde.
Et fu donné a l'heure de tierce, car a tele heure le premier homme par son pechié perdit la grace de Dieu.
Et pour tant il estoit convenable que a tele heure fust rendue aux apostles.
Item et pour demonstrer que a l'heure de tierce nous est rendue la grace de Dieu, est encores a scavoir que selon la moralité trois heures sont que on apelle heures morales, c'est a scavoir contrition ou repentance, confession et satisfation.
De ce nom  « Spiritus Sanctus »  il est a scavoir comment se puet entendre une maniere d'exposer ung nom propre, et en tele maniere seulement apartient a la tierce persone de la trinité, et adont ce nom   «  le Saint Esperit  » n'est que une diction, mais a le prendre pour deux dictions «  sainct  » et «  esperit  », adont le «  saint  » est adjousté par maniere de raison.
Par tele maniere compete a toutes les trois personnes, car chascune est apellee Saint Esperit.
Le Saint Esperit a pluseurs noms.
Il est apellé «  esperit  », pour ce qu'il respire et donne respirement en faisant respirer.
Comme il est escript ou troiziesme chapitle de son evvangile: «  L'Esperit respire et donne vie ou il veult.
» Selon ceste maniere, ce nom «  esperit  » est commun aux trois personnes de la trinité, mais au Saint Esperit compete come appropriéz a lui.
Secondement il est dit «  esperit  », pour ce qu'il est spiré passivement.
Et par ainsi le nom d'esperit compete proprement au Saint Esperit, car il procede par maniere de spiration et d'essouflement.
Et adjoust on «  saint  » en disant le Saint Esperit, pour ce qu'il est n'et ferme et sans terre ou aucune chose terrienne, tele est la signification de ce nom «  sanctus  », laquelle sainteté compete non seulement au Saint Experit au regart de lui, mais avec ce par comparoison au regard de nous.
Car par la grace du Saint Esperit, nous sommes nettoiéz et lavéz de noz pechiéz, conferméz en bien et separéz des choses terriennes.
Et pour tant, le Saint Esperit est saint non seulement au regard de lui, mais avec ce qu'il nous fait saints par celle saincteté, dont parle Saint Denis: «  Il est une saincteté nette et pure, de toute ordure france, et parfaite et pure sans aucune tasche ou ordure quelconques.
» Item le Saint Esperit est apellé «  joincture  », «  unité  » et «  embrachement  » selon le regard et comparoison au Pere et au Filz.
Item est apellé le «  don du tres hault  », et ce par comparoison a nous.
Car «  toute chose tres bonne donnee et tous dons parfais descendent et viennent a nous de par le Pere de lumiere de lassus  ».
Item est apellé «  fontaine vive  », pour ce que par sept rivieres qui sont les sept dons, il descend en nous et nous arrouse.
Comme il est escript ou livre d'Ysaie au IXe.
chapitle: «  L'esperit de sapience, l'esperit d'entendement, l'esperit de conseil, l'esperit de fortitude, l'esperit de science, l'esperit de pitié et l'esperit de la cremeur de Dieu.
» Item il est apellé «  feu  », pour ce qu'il embrase l'affection et le desir de la voulenté.
Item est dit «  charité  », non seulement pour ce qu'il est l'amour du Pere et du Filz, mais pour ce qu'il nous fait amer et estre amans.
Item est apellé «  unction  » ou «  ointure espirituele  », pour ce que toutes les tribulations mondaines, il les fait estre souefves et les adoulcist et   fait estre joyeuses selon que dist Ysaie: «  Il est repoz en labeur, en chaleur attemprement ou refroidure, en pleurs et tristesse soulas.
» Item est apellé le «  doigt de la destre main de Dieu  », pour ce que ainsi que toutes choses corporeles nous les demonstrons au doigt, pareillement par le Saint Esperit sont demonstrees les choses espiritueles pour les veoir de l'ueil espirituel.
Item est apellé «  consolateur  », pour ce qu'il degoutte en noz cuers les consolations celestiennes et divines.
Item est dit estre le «  meilleur maistre  » par dessus les aultres, pour ce qu'il enlumine l'entendement pour congnoistre Dieu et soy mesmes.
Cy demonstre que la trinité des personnes est unité d'essence.
En l'unité de la nature divine sont trois personnes, entre lesquelles la premiere est de nulle aultre.
La seconde par generation est seulement de la premiere personne.
La tierce par commun soufflement et par spiration commune est de la premiere et seconde.
Toutevoies ainsi est que la trinité des personnes pas n'empesche l'unité de l'essence, et se n'est contraire, ne refuse la simpleté, la non mensurableté, la eternité, la immuableté d'icelle.
La raison si est que on porroit cuidier que Dieu ne se peusist souverainement communiquier et soy participer a aultre, et par ainsi nyeroit la puissance de Dieu.
Et qui cuideroit que Dieu se porroit communiquier, mais que pas ne scavroit, il nyeroit en lui estre sapience.
Et qui cuideroit que ce porroit et scavroit, mais pas ne vouldroit, il nyeroit la bonté de Dieu.
Par quoy s'ensiut que Dieu le Pere pouoit, scavoit et vouloit soy communiquier souverainement.
Il le fait eternelement, c'est a scavoir en aiant amour et une ame et le Filz, qui est son ame, et le Saint Esperit, qui est sa dilection et son amour.
Encores fait assez a ce propoz la sentence de Saint Denis disant que a la nature du bon appartient de soy espardre.
Et pour ce que le Pere est fontaine de bonté, l'emanation, c'est a dire le decours et le communiement de sa bonté doibt estre tres parfaicte.
Et celle est par generation eternele, par laquelle il engendre Filz, et l'emanation, decours et proces tres amoureux et joyeux, qui procede par maniere de benignité et de liberalité.
Et ceste emanation par maniere de joincture du Pere et du Filz est dicte dilection et amour, qui est dicte le Saint Esperit procedant du Pere et du Filz.
Car amour est le premier don,    procedant  de dedens, don donnant ouquel c'est a scavoir amour tous les aultres dons sont donnéz.
Ceste benoitte trinité, nous la congnoissons par trois manieres.
Car elle est manifestee par les escriptures.
Elle est demonstree en figure et reluist es creatures.
Premierement la benoitte trinité est manifestee par les escriptures principalement.
Le pape Leon notable docteur saint et souverain theologien dist: nous creons la benoitte trinité, le Pere, le Filz et le Saint Esperit, ung Dieu tout puissant, d'une substance, d'une essence et de une puissance.
Le prophete Ysaie oyt les Seraphins trois fois clamans et disans «  Sains, sains, sains  » en l'honneur et loenge de la trinité, et s'ensieut en nombre singulier «  Dieu, Seigneur, Sabaoth  », c'est a dire Seigneur de excercite, de puissance et de vertus, pour la confession de la divine essence.
Se trois personnes n'estoient en la trinité, pas ne seroit escript ou livre de GENESIS: «  Faisons l'homme a nostre ymage  », mais sero it dit «  je feray l'homme  ».
Ne point diroit «  a nostre ymage  », mais «  a la mienne  ».
Et encores se trois estoient et non une essence ou substance, pas ne seroit dit «  a nostre ymage  », mais «  a noz ymages  ».
Et encores pour demonstrer estre ung Dieu et trois personnes, il est escript par le Psalmiste: «  Dieu, nostre Dieu nous beneisse, Dieu nous beneie  » et cet.
Et toutevoies aprez s'ensieut: «  Et criengnent  », non pas «  les criengnent  », «  tous les fins de la terre  », c'est a dire tous les habitans en ce monde autant qu'il s'estend.
Et le prophete Jeremie dist: «  Ha, ha, ha.
» Et puis il dist et adjoint en nombre singulier «  Sire, Dieu  ».
Et l'Apostle dist que Dieu est cellui «  duquel toutes choses, par lequel toutes choses et en qui sont toutes choses, a lui soit glore  ».
Et est a noter que la preposition  «  ex  »  disant de Dieu sont toutes choses, dist et signifie estre de nul aultre et qu'il a auctorite, et ce compete au Pere, qui est commencement sans principe.
Mais la preposition  «  per  »  disant par lui sont faites toutes choses, c'est a dire par son fait et l'operation de lui, et par son moyen toutes choses sont faites, et que il est d'aultrui, c'est le Filz, qui est engendré eternelement du Pere, par lequel toutes choses sont faites et creés.
La preposition  «  in  »  disant en lui sont toutes choses, signifie conservation et estre des aultres, et   ce appartient au Saint Esperit, qui est contenant et gardant tous biens.
Item la benoitte trinité est demonstree en figures.
Premierement la benoitte trinité est figuree par les trois amis de Job.
Item par les trois doigs desquelz est soustenu et pendu comme en une balance la grosseur et pesanteur de toute la terre.
Item par les trois citéz de refuge lesquelles equalement estoient eslongiés l'une de l'aultre.
Les citéz de refuge estoient ordonnees par Moyse, ausquelles s'enfuioient ceulz qui avoient fait homicide, esquelles ilz estoient asseuréz.
Item par trois choses qui sont difficiles a enquerir, comme dist Salomon ou livre des PROVERBES.
Item par les trois portes de la cité que le prophete Ezechiel vit par vision espirituele.
Encores la benoitte trinité reluist ez creatures, comme le piet est representé par son pas.
Car par la grandeur des creatures est congnute la puissance du Pere, et en la disposition et gouvernement des choses creés est demonstree la sapience du Filz, en la conservation et la beauté bien aornee des choses reluist la bonté du Saint Esperit.
Item en chascun suppost on treuve verité qui apartient au Pere, beaulté formele qui est appropriee au Filz, et utilité qui est attribuee au Saint Esperit.
Item par le soleil ouquel sont trois choses, c'est a scavoir l'essence, par laquelle il est, la clarté, par laquelle il resplendist, et la chaleur, par laquelle il reschauffe et meurist les biens de terre, par lesquelles trois choses on puet congnoistre le Pere, le Filz et le Saint Esperit.
Item par trois choses qui sont en l'ame humaine, c'est a scavoir memore, entendement et voulenté, sont signifiees les trois personnes de la trinité.
Item par les gerarchies, c'est a dire ordre des esperis angeliques.
Par la souveraine est representé Dieu le Pere.
Par la moyenne ordre est representé le Filz, par la plus basse le Saint Esperit.
En la souveraine en laquelle sont les Cheraphins, il est comme charité.
Item les Cherubins esquelz il est comme verité.
Item les Throsnes esquelz il est comme majesté.
Item est demonstree laditte trinité par les IIJ.
vertus apellees theologiennes, c'est a dire divines, c'est a scavoir foy, espoir et charité.
Item est representee par les trois douaires de l'ame, c'est a scavoir comprehention, congnoissance et dilection.
Comprendre Dieu est conferé et se raporte a la puissance du Pere, cognition a la sapience du   Filz, dilection a l'amour du Saint Esperit.
Encores est a scavoir que Dieu est aultrement ez creatures de ce monde estans en ceste pelerination et passage, et aultrement ez benois, qui sont ou royaume des cieulz et ou pays de repos eternel.
Comme on puet ce declarier par le mireoir ouquel nous veons aultrement une chose que congnoissons et aultrement ce que no congnoissons.
Car ce que nous congnoissons, nous le veons ou mireoir.
Et ce que ne congnoissons, nous le veons par le mireoir.
Par les choses dessus dittes, il appert que en la creature corporele et espirituele et par celles qui sont composees de l'une et de l'aultre, la benoitte trinité est congneue, combien que par diverse maniere selon que le monde est comme le pas au regard du piet qu'il represente.
Et la creature espirituele est comme similitude et samblance, et la creature humaine est comme l'ymage, comme dessus a esté exposé au title «  Que le Filz est l'ymage du Pere  ».
Finablement est a scavoir que, comme dist Saint Bernard, c'est presumption et oultrecuidance de vouloir enquerir et au plain entendre la pluralité des persones en l'unité d'essence, ou l'unité d'essence en la pluralité des personnes.
Le croire ainsi est sainte, le congnoistre est vie eternele.
Cy demonstre que la trinité est en moult de manieres.
La trinité est en moult de manieres selon les escriptures.
Une, la principale trinité est celle qui est non creee, laquelle on ne puet exprimer ne declarier en quelque maniere, car elle est ineffable, c'est a dire non declarable par aucune maniere de parler.
Il est une aultre trinité par laquelle l'home chut en pechié, c'est a scavoir l'enhortement du deable, la delectation de la sensualité et de la char et le consentement de raison, lesquelles trois choses sont signifiees par le serpent, par la femme et l'homme en paradis.
La IIJe.
trinité est en laquelle chut l'homme par son pechié d'inobedience, c'est a scavoir ignorance de verité, impotence de bien, c'est a dire difficile, fraile et impotent a bien faire, et concupiscence de mal, par quoy l'homme est enclin et prest a mal faire.
La quarte maniere de trinité est par laquelle l'homme, qui est chut, par pechié se relieve, c'est a scavoir foy, espoir et charité.
La Ve.
trinité est par laquelle nous sommes reparéz et recouvrons la grace de Dieu, c'est a scavoir la tresble substance qui est en Jhesu Crist, la divinité, l'ame et la char.
La VJe.
trinité est par laquelle nous sommes reparéz, c'est a scavoir l'esperit, l'eaue et le sang.
L'esperit de Dieu nous saintefie, l'eaue de baptesme nous lave et nettie, le sang de nostre redempteur nous a racheté de la mort eternele et de la subjection et servitude du deable, come dist Saint Jehan en sa canonique au premier epistle.
La VIJe.
trinité est par laquelle nous sommes reforméz a la glore eternele, comme les trois douaires de l'ame, c'est a scavoir congnoissance, comprehencion et dilection, c'est a dire congnoistre Dieu par presente vision, comprehender Dieu par possession et joyssance, amer Dieu par charité parfaitte.
Il est encores une trinité laquelle est es creatures en moult de manieres, car les creatures sont comme le pas du piet de la benoitte et increee trinité, comme dessus est dit ou title «  Que la trinité des personnes est et la unité d'essence  ».
Cy demonstre que equalité est es personnes.
Equalité et pareilleté est entre les personnes de la trinité, comme dist Saint Augustin, pour trois choses, car «  nulle des personnes ne precede l'aultre en eternité, toutes trois sont sans commencement et sans fin.
Item nulle des personnes passe l'aultre par grandeur.
Item nulle des personnes surmonte l'aultre par puissance, car toutes trois sont toutes puissantes.
» Que en Dieu est equalité par ces trois manieres, il se demonstre ainsi.
Car es choses d'embas qui sont en nostre region, ces trois choses sont substance, equalité et quantité, c'est a dire la substance par quoy la chose est, l'equalité par laquelle elle est bonne ou mauvaise, vertueuse ou vicieuse, saine ou non saine.
Par la quantité, la chose est grande ou petite, longue ou briefve, large ou estroicte.
Unité en substance cause ydemptité, c'est a dire que les choses qui sont unies en substance et d'une substance sont equales et pareilles en substance.
Item unité en qualité fait et cause samblableté, comme deux hommes justes, bons et vertueux sont samblables en qualité et ressamblent l'un a l'aultre.
Item unité en quantité fait les choses equales selon qu'elles sont d'une longueur, d'une laieur et d'une grosseur.
Es personnes qui sont ung Dieu par une essence est equalité tant seulement selon tresble quantité, combien que proprement a parler quantité n'est pas en Dieu se non par une maniere d'entendre.
Premierement   en Dieu est quantité de vertu au regard de sa puissance.
Secondement selon la quantité de durableté, qui est eternité.
Tiercement selon la quantité de grandeur, par laquelle il est entre toutes choses et est dehors toutes choses et contient les lieux de toutes choses.
L'equalité des personnes se puet encores aultrement demonstrer es dittes trois choses, car en la creature tresble grandeur est trouvee, c'est a scavoir de temps, de mesure et de puissance.
La grandeur de temps est es choses muables.
La grandeur mesurable est es choses corporeles.
Et la grandeur vertueuse par puissance est ez choses espiritueles creees.
A ces trois quantités sont en la trinité Dieu createur trois aultres qui sont respondantes a icelles esquelles les personnes divines sont equales et pareilles, c'est a scavoir eternité sans commencement et fin en estre ou en essence, grandeur sans mesure et vertu en pouoir toutes choses.
Et combien que ces trois choses sont en Dieu selon la verité de la chose, toutevoies selon la difference de la chose, c'est a dire selon la signification d'une chascune quantité en soy consideree, pas ne sont en Dieu, mais selon que elles regardent nostre entendement, afin que le puissons entendre selon nostre faculté et enfermeté d'entendre.
Il est dont a dire que en les choses divines, on ne doit ne puet mettre que deux gendres, c'est a dire deux predicamens, c'est a scavoir le predicament de substance et cellui qui s'appelle  «  ad aliquid  » , c'est a dire que tout ce qui est en la benoitte trinité est ou substance absolute ou est par maniere de relation et de regard a aultre.
Car comme dist Saint Augustin: «  Tant parfaicte equalité est en la trinité que les deux ne sont pas plus grans que ung et les deux pas ne sont plus grans que une chascune singulerement.
» Qualité et quantité sont de la nature de substance, comme equalité et similitude sont apellees relations, mais substance est comme aux trois personnes.
Et la nature des relatifz est d'estre ensemble.
Et pour tant nullement le Pere est premier devant le Filz, ne selon la substance, ne aussi selon la relation, c'est a dire selon le regard qui est relatif selon les personnes l'une a l'aultre, ne selon ce qui est absolut en soy sans aucun regard relatif, qui se refere et raporte a aultre.
Item ce se demonstre par exemple en nature.
Car la clarté du soleil, combien qu'elle vient et procede du soleil, toutevoies se le soleil estoit eternel sans commencement et fin, se seroit sa clarté coeternele, c'est a dire qu'elle seroit eternele du soleil dont elle procede.
Cy demonstre que difference est entre l'essence et personne.
Selon les docteurs de Grece quatre dictions sont, dont ilz usent en leur langaige et maniere de parler, c'est a scavoir usye, usyosis, ypostasis et prosopon, lesquelles selon le latin valent a dire et se raportent en signification a ces quatre dictions essence, substance, subsistence et personne, entre lesquelles est celle difference: Usya selon le grec et essence selon le latin signifient la nature d'aucune chose comme humanité la nature humaine.
Substance selon le latin et usyosis selon le grec dist et signifie ce qui est et soustient nature, comme homme est une substance aiant et soustenant nature.
Ypostasis selon le grec et subsistence selon le latin dist et signifie une chose distinguibile, c'est a dire une chose qui se puet distinguier et estre separee et a par elle, mais point n'est distincte ne determinee par aucune proprieté  apartenante a la dignité d'elle, come Pierre, qui est ung nom propre.
Car tout ainsi que pluseurs hommes particulers sont distinguiéz l'un de l'aultre par propres qualités, comme l'un est bon et sage, prudent et vertueux en une maniere, l'aultre en une aultre, et l'un est d'une condicion, l'aultre d'une aultre, ainsi le Pere, le Filz et le Saint Esperit sont distinguiéz par leurs propres noms.
Et come les Grecs dient que le Pere, le Filz et le Saint Esperit sont trois ypostases, ainsi selon le latin nous disons qu'ilz sont trois substances ou subsistences, c'est a dire trois choses, trois ypostases qui n'ont necessité ne affaire d'aultre chose par laquelle elles soient.
Consideree dont la divine essence en elle et selon soy, elle est totalement sans distinction et diversité.
La personne en soy est distinguié et separee par ses proprietés.
Mais consideree l'essence es personnes ou la personne en l'essence, elle tient et garde la moyenne maniere, car elle tient unité selon l'essence et distinction selon la personne.
Et ce puet apparoir par les qualités appropriees, comme puissance, sapience et bonneté, lesquelles conviennent a toutes les trois personnes, mais neentmoins plus sont appropriees et determinees a l'une que a l'aultre.
Est a scavoir que souvent ce nom substance se prend pour essence, mais essence jamais ne se transporte pour signifier la persone.
Ceste diction «  personne  » se expose par trois manieres de diffinitions et declairemens.
La premiere est que personne est une substance individuee, c'est a dire sans division et separation, non distinguié d'une creature raisonnable.
Et ceste diffinition se prend selon la nature de la chose.
L'aultre diffinition est selon ung notable docteur apellé Richard de Saint Victor, et est tele: personne est chose subsistente, c'est a dire qui d'elle a estre pour surporter aultre chose et soustenir sans ayde d'aultre chose selon et par une maniere singulere.
Ceste diffinition se prend selon l'ethymologie, c'est a dire l'interpretation de la diction et du mot, car personne selon l'interpretation du nom vault a dire comme chose par soy une.
La tierce diffinition est magistrale selon l'entendement des maistres et est tele: personne est une chose distinguié et determinee par proprieté, c'est a dire par propre qualité appartenante a la dignité d'icelle laquelle les Grecs apellent ypostasis et les latins l'appellent subsistence.
Et est a noter que ces quatre noms selon qu'ilz sont exposéz dessus et demonstréz par exemples, c'est a scavoir essence, substance, subsistence et personne, sont differentes realement, non seulement selon les noms ez creatures, mais en la divinité seulement ont difference selon la distinction raisonnable non reale.
Cy demonstre que Dieu est sans mesure.
En Dieu n'a pas de quantité mesurable, mais de vertu et de puissance, et point est par tout par grandeur corporele, mais par presence de majesté.
Et par ceste maniere il est apellé sans mesure.
Mais est a noter que l'immensité, c'est a dire la non mesurableté, en comprend quatre choses, c'est a scavoir infinité qu'il est sans fin, incomprehensibilité que nulle creature le puet comprendre, incirconscriptibilité, c'est a dire qu'il n'est en aucun lieu determiné et est par tout et en tous lieux, et eternité en perdurableté.
Se on veult considerer et querir Dieu en soy, il est infini sans fin.
Comme dist le Psalmiste: «  Le nostre Seigneur est grand et trop loable et sa grandeur n'a pas de fin.
» Se on le veult considerer en comparant a nostre entendement, il est incomprehensible.
Comme dist l'apostle Saint Pol en l'epistle aux ROMMAINS en le XJe.
chapitle: «  O haulteur des richesses de sapience   et de science.
» Et pour ce, l'escripture dit qu'il «  siet sur les Cherubins  », c'est a dire sur la plenitude et la plentureuseté de science et par dessus tous entendemens.
Se on le considere par comparoison au lieu, il est incirconscriptible, c'est a dire que nul lieu le puet contenir ne avironner.
Comme dist Saint Ambroise: «  La trinité n'a chose aucune qui le adevance par certaine determination, ne aucune chose qui le avironne tout autour par maniere d'un cercle, ne aucune chose qui soit determinee par mesure.
Point n'est close en lieu, pas n'est conclute par estimation ou prisie, point se change par variation et diversité de eage.
» Se on considere la trinité par comparer au temps ou a durableté, il est eternel sans commencement, sans fin.
Comme dist l'Apostle: «  Au roy des siecles immortel, invisible, seul et sans aultre Dieu, honneur soit et glore par tous les siecles et eages seculeres et transitores.
» De ces quatre manieres nous dirons es chapitles qui s'ensieuvent par ordre.
Il est dont a tenir certainement que en Dieu proprement a parler, n'est ne longueur, ne layeur, ne haulteur, ne parfondeur, mais sont en Dieu ces quantités a parler par maniere de methafore, c'est a dire en attribuant a Dieu par transport des mots ce que proprement apartient aux creatures et choses corporeles et temporeles.
En Dieu est laieur de charité, par laquelle il nous revoque et rapelle de nostre erreur.
Comme dist Jheremie le prophete: «  En charité perpetuele je te ay delaissié, et pour tant par pitié je t'ay retraitté.
» En Dieu est aussi longueur de patience, par laquelle il seuffre les mauvais, car «  il dissimule les pechiéz des homes pour la penitance et satisfation  ».
Est encores en lui haulteur de sapience, par laquelle il surmonte tous sens et entendemens.
Comme dist l'Apostle: «  Toutes choses lui sont nues, descouvertes et ouvertes.
» Encores est en Dieu parfondeur de justice, par laquelle il dampne les pecheurs.
Comme il est escript en l'evvangile Saint Mathieu: «  Alez, vous mauldiz, au feu eternel sans fin.
» Cy parle de la infinité de Dieu.
Pas n'est a doubter que Dieu est infini, car comme il soit ainsi que en Dieu une mesmes chose est puissance et essence, il appert que l'essence de lui est infinie comme sa puissance.
Et comme ainsi soit que   la puissance de Dieu ne puist en tant de choses qu'elle ne puist encores plus, tout ainsi l'essence de Dieu n'est pas tant restrainte par ce qu'elle est es choses creees qu'elle ne puist estre en pluseurs aultres.
Mais que plus est, se il estoit des mondes sans nombre autant et telz que est ce monde, tout rempliroit comme cest monde.
Et encores comme ainsi soit que Dieu est cause effective et formele et finale de toutes choses, comme dire de lui on ne puet que comme il est cause faisant que il soit cause faicte, ne en tant qu'il est cause formale qu'il soit cause ou chose formee, par pareille raison on ne puet dire que come il est cause finale qu'il soit finie aiant fin.
Pour quoy en nulle maniere on ne puet dire que Dieu est fini selon sa substance, si non de dire il est fini, car il est parfait et acompli.
Est dont a scavoir que ceste diction «  infini  » se puet entendre par trois manieres, c'est assavoir par negation, par privation, par contrarieté.
Infinitum prins negativement dit abnegation de fin, et par ainsi infinitum est ce que ne puet avoir fin.
Mais a le considerer et prendre par maniere de privation, ainsi infinitum est ce que de sa nature p uet avoir fin, mais point se fine, ne a fin.
A considerer infinitum par maniere de contraire ou par separation et comme diverse, ainsi infinitum est chose qui a contraire disposition pour avoir fin.
Selon la premiere consideration, l'essence divine est du tout infinie, car elle n'a point de fin et pas n'est disposee a avoir fin.
Pareillement selon la tierce consideration est infinie.
Mais selon la seconde consideration a le prendre par maniere de privation, par ainsi l'essence divine ne puet estre ditte infinie, car elle n'est pas disposee a avoir fin.
Ains elle est celle qui fine et fait finer et donne fin a toutes choses.
Item est a scavoir que fin se dist en trois manieres.
Premierement fin se prend pour terme, et par tele maniere quantité continuele, comme ce qui est long, lee et parfond, est infinie, car elle est divisible infiniement, pour ce que en chose qui a quantité continuele n'a point de terme en division, comme ne en nombre n'a point de terme en adjoustant.
Secondement fin se prend pour perfection, et ainsi une chose qui est parfaite et acomplie a fin.
Tiercement fin est ce que pour chascune chose se fait finablement.
Selon la premiere maniere Dieu est infini sans fin, non pas par quantité mesurable, qui est en lui, car pas n'y est, mais selon la quantité de vertu et puissance, qui est en lui.
Mais pour ce qu'en Dieu n'est aucune division partissable et est totalement simple selon la vertu, puissance et essence, il ne puet estre infini selon la vertu qu'il ne soit aussi infini selon l'essence.
Selon la seconde maniere la matere, qui est ung des principes de choses corporeles et visibles, est infinie, car elle est imparfaite et sans perfection.
Par la tierce maniere le mal de coulpe et de pechié est infini, car pas n'est ordonné.
Cy parle de la incomprehensibilité de Dieu.
Le createur ne puet estre congneut de la creature plainement en ceste pelerination et en cest voiage, ne aussi au pays du royaume des cieulz, car nulle proporcion, nulle convenience puet estre de la chose infinie qui n'a point de fin a celle qui a fin.
Comme dist Saint Eusebe: la trinité est congneue seulement a soy mesmes et a homme Jhesu Crist.
Et Saint Bernard dist: «  Riens n'est tant present que Dieu et riens plus non comprehensible et moins a comprendre que chose est plus presente a une chascune chose que son estre.
» Seurement l'estre de toutes choses est Dieu, non pas pour tant qu'elles sont ce que est Dieu, mais pour tant que «  de lui, par lui et en lui sont toutes choses.
»  nostre entendre et entendement comparé a celle lumiere a quelle nulle creature ne puet attaindre ne approcier beaucop moins que l'ueil de la chuette ou de la caudsoris au soleil, comme dist le philosophe Aristote ou premier livre de METHAPHISIQUE.
Pour quoy au livre de Daniel prophete il est escript que «  Dieu ambule sus les pennes des vens  », c'est a dire sur les intelligences et entendemens aussi angeliques.
Toutevoies Dieu puet estre comprins et congneut par foy aucunement en ce voiage.
Comme dist Saint Augustin: le agument de l'entendement humain a tant petite vigueur en si excellente clarté qu'elle ne se puet affiquier ne adherdre en elle, s'elle n'est nettoiee par netteté de foy.
Et a ce propos dist Saint Bernard: «  Dieu est es creatures non raisonnables telement que toutesfois ne puet estre comprins d'elles.
Toutes creatures raisonnables peuent comprendre Dieu par congnoissance, mais des bons tant seulement est comprins par amour.
» Nous disons dont que Dieu nous pouons scavoir ce qu'il n'est pas, mais scavoir ne pouons ce qu'il est.
Comme dist Saint Augustin:   «  Entendons Dieu estre bon sans qualité, sans quantité estre grant, estre createur sans besoing et necessité de creature, sans situation president, c'est a dire sans siege, sans seoir ou estalenguier, sans gesir ou estre droit, il a presidence sur toutes choses, sans avoir contenant toutes choses, sans lieu par tout asseuré, sans temps a tousjours permanent, sans soy muer, changier ou mouvoir faisant les choses muables, sans souffrir quelque mal ou doleur ou contrarieté.
» Encores Dieu est comprins au pays eternel par spece, c'est a dire par sa forme, en sa beauté naturele, face a face selon la dignité et desserte des merites d'un chascun.
Comme dist Saint Augustin parlant a Dieu: nous verrons l'essence de ta majesté et ung chascun tant plus clerement qu'en ceste vie aura vesqu plus purement.
Exemple nous avons en la mer lequel se offre et presente selon sa grandeur totale a nostre veue, et toutevoies selon la reondeur et circuité de lui ne puet du tout estre veu de nous.
La cause si est pour sa lueur et pour l'indisposition non proportionnee a tant grande et ample lueur et extencion au regard de nostre veue.
Il est a tenir et a croire que en cest voiage nous pouons congnoistre Dieu que il est et au pays du royaume des cieulz tel qu'il est et comme il est.
Jamais toutevoies ne icy ne lassus porrons le congnoistre tout ce qu'il est.
La veue corporele est empeschié par trois manieres: par tenebres, par faulse lumiere et par aversion de la chose visible, come cellui qui tourne le doz au soleil ou a la chandeille, pareillement se empesche la veue espirituele au regard de la congnoissance de Dieu.
Premierement par tenebre de pechié et de erreur.
Comme dist Saint Jehan en sa premiere epistle canonique: «  Qui fait pechié, il est en tenebres.
» Et Saint Pol en l'epistle aux HEBRIEUX: «  Encores quant on list Moyse, c'est a dire les cincq livres de Moyses, la couverture est sur leurs cuers.
» Secondement par faulse lumiere, et ce advient quant on mesure les choses eterneles selon les natureles.
Exemple nous avons du boiz pourry qui reluist de nuit et samble qu'il ait lumiere tele quele, mais quant le jour survient, ce n'est riens.
Tiercement par soy advertir de la chose visible ou congnoissible, et ce advient quant on delaisse le bien non muable, qui point ne se mue, pour le bien muable et transitore.
Aux yeulz de telz, pour tant qu'ilz   sont malades, la lumiere est nuysible et hayneuse, laquelle est amiable et gracieuse aux yeulz purs et sains.
On congnoist Dieu par dedens et par dehors.
Par dedens en deux manieres: par inspiration divine, et ce est donné a pou de gens desquelz estoit l'Apostle, quant il dist en l'epistle a ceulz de CHORINTHE en la seconde ou XIJ.
chapitle: «  Je scay homme ravy jusques au tiers ciel  » et cet.
Aucune fois par raison, selon laquelle maniere les philosophes eurent congnoissance de Dieu.
Comme dit l'Apostle en l'epistle aux ROMMAINS ou premier chapitle que «  les choses invisibles de Dieu sont congneutes de la creature du monde par les choses faites et creés  ».
Par dehors aussi Dieu est congneut par deux manieres, c'est a scavoir par les creatures.
Comme dist l'Apostle: «  Nous veons maintenant come par ung mireoir  », lequel sont les creatures qui sont maintenant comme mireoir du createur.
Et en l'aultre siecle Dieu sera mireoir des creatures, lesquelles nous verrons et tout ce qui apartendra a l'acomplissement de nostre joye.
Item par doctrine.
Comme dist l'Apostle: «  La foy de Dieu est par la predication des prescheurs qui nous adnoncent Dieu.
» Et ainsi par oir nous creons Dieu et le congnoissons ainsi qu'on congnoist le vin par ouir, par veir, par flairier, par gouster, ainsi aucunement par pareille maniere nous congnoissons Dieu par oir  la parole de Dieu et le croire.
Par veue le congnoissent les theologiens, qui es escriptures lisent et voient aucunement Dieu, et les philosophes, qui le voient es natures des choses creees.
Les bons le congnoissent par goust espirituel.
Comme dist le Psalmiste: «  Goustez et considerez la doulceur et souefveté de Dieu.
» Et ceste maniere de congnoistre Dieu en ceste vie est la plus seure et parfaite.
Saint Denis dist que par trois manieres Dieu est congneut, c'est a scavoir par oster l'imperfection ou par negation, c'est a dire «  Dieu n'est pas ce ne cela, tel ou tele  ».
Pour quoy dist Saint Denis: les propositions negatives de Dieu sont vraies, les affirmatives sont non conjoinctes.
Item est congneut par souveraineté, comme quant l'en treuve en la creature puissance, a Dieu est et doibt on attribuer souveraine puissance, et ainsi des aultres choses.
Item par cause congnoist on Dieu, car il est cause de toutes choses.
Et ainsi par icelles comme les effects on devient a la congnoissance de la cause.
Item par la congnoissance de ces choses qui se moeuvent et par le mouvement on devient a la congnoissance du mouveur.
Item notez que l'ame par sentement perchoit les corps et congnoist les choses corporeles par les formes qui sont en matere present le corps.
Mais par ymagination et par la vertu ymaginative congnoist les samblances et similitudes des corps et des choses corporeles.
Par formes abstraictes et separees de matere en l'absence du corps et par raison, c'est a dire par la vertu de l'ame raisonnable congnoist la nature des corps et des choses corporeles.
Et par entendement elle congnoist l'esperit creé comme les angeles et soy mesmes.
Par intelligence, c'est a dire par icelle excellence virtuele que l'entendement humain est une maniere de participation de la lumiere et clareté divine, elle congnoist l'esperit increé, qui est Dieu.
Est a scavoir, toutevoies que entre les choses congnoissibles les aucunes sont en dessoubz raison, comme celles que nous congnoissons par les sens corporelz comme les choses blanches, noires et verdes, doulces, ameres, dures, moles, les aultres sont prochaines a raison lesquelles nous percepvons moyennant raison, comme les choses vraies et faulses, justes et injustes.
Les aultres sont par dessus raison lesquelles seulement sont comprehensibles et entendibles par revelation divine ou par l'auctorité des saintes escriptures sont creables comme nous creons trois personnes et ung Dieu.
De la incirconscriptibilité de Dieu, c'est a dire comment Dieu est par tout et en tous lieux sans estre conclus et avironnéz par determination de lieu.
Par tout et en tous lieux Dieu est et toutevoies nulle part est, car il n'est absent par eslongement d'aucun lieu, ne est comprins en ou par aucun lieu.
Saint Augustin dist que Dieu est au monde non enclos, hors du monde sans estre exclus, par dessus le monde sans estre eslevé, dessoubz le monde sans estre deprimé ou debouté.
Et ainsi appert que Dieu est dedens toutes choses, pour ce qu'il remplist toutes choses et par tout est present.
Item il est dehors toutes choses, car il contient toutes choses, ne en quelque lieu puet estre constraint ou retrait.
Mais est a noter que ceste proposition «  extra  », quant on dist Dieu est «  extra  », dehors toutes choses, pas ne dist ou signifie presence actuele et de fait au regard du lieu et habilité de pouoir et vertu de Dieu, qui est sans mesure, laquelle puet et porroit remplir pluseurs mondes sans nombre se ilz estoient.
Il est aussi par dessus toutes choses, car il preside et plus puet et vault que toutes choses et nulle chose n'est pareille a lui.
Et pour ce qu'il soustient toutes choses, il est dedens toutes choses, et sans lui riens puet estre ne subsister par soy en nature actuelement.
Nous disons aussi que Dieu est par tout, non pas qu'il aist besoing et necessité des choses et que aultrement ne porroit estre si non en elles, mais ainçois les choses ont afaire et besoing de lui et de sa presence, afin que par icelle puissent subsister et avoir estre reel en nature.
Car devant la constitution du monde Dieu fut ou il est presentement, c'est a scavoir en soy, car il souffist a soy mesmes.
Et pour tant est a scavoir que de dire aucune chose estre en lieu par circonscription determinee et par diffinition naturele, comme est ung corps, il se entent que a cause de sa longueur, leeur et parfondeur elle est en lieu par circonscription et selon sa nature finie et en lieu diffinitivement.
Et aucune chose est en lieu diffinitivement et non par circonscription mesurable comme l'esperit angelique, qui selon sa nature est creature finie aiant vertu et pouoir determiné.
Aucune chose n'est en lieu ne par circonscription, ne par diffinition comme Dieu.
Et la cause si est, car pas il n'est individué, c'est a dire determiné ou singularisié, par matere comme les corps et les choses corporeles, ne par suppost comme l'angele.
Aucune chose est en lieu en partie pour circonscription comme chose corporele et aucunement par diffinition comme suppost ainsi que l'angele, par laquelle maniere le corps Jhesu Crist est soubz le sacrement, car il est totalement et entierement dessoubz toute l'ostie sans restrainte ou restriction des membres corporelz.
Et par ainsi est en lieu par circonscription determinee comme ung corps, et aussi dessoubz l'ostie selon la quantité d'icelle, telement qu'il n'est pas par tout , car il est creature, et pour tant quant a ce ne puet estre equal ou appareilliet au createur.
Toutevoies ledit corps est en pluseurs lieux selon qu'il est dessoubz diverses hosties.
Et est ce pour l'union du corps avec la personne du   Filz de Dieu, pour quoy c'est bien raison que tel corps aist previlege par dessus aultres creatures, c'est a scavoir qu'il puist estre en pluseurs lieux.
Par les choses dessus dittes, il appert que estre par tout et en tous lieux simplement compete seulement a Dieu createur, et non estre que en ung lieu compete a la creature, mais estre en pluseurs lieux et non par tout appartient au corps de Jhesu Crist.
Notez que Dieu est ez choses creees par moult de manieres, c'est a scavoir par nature, et ainsi il est par tout.
Item par puissance, par presence et par essence.
Item par grace, et ainsi est ez bons.
Comme dist Saint Jehan l'evvangeliste: «  Cellui qui demeure en moy et moy en lui, tel produit grant fruit.
» Item par glore, et ainsi est en l'ame selon la partie raisonnable come verité.
En l'ame selon qu'elle est concupiscible, c'est a dire convoiteuse, appetissante, desireuse, est comme bonité.
En la partie de l'ame qui s'appelle irascible est comme pitié ou piteux.
La partie irascible est en maniere dicte, car par icelle, l'homme courrouchié par bonne jalousie enflammee d'une fervente amour d'aucune chose juste, honneste, grande, prouffitable et salutaire se expose pour l'apprehender en pugnissant et en deboutant ce qui est injuste et deffendant virilement ce qui appartient a justice et au bien commun piteusement, non furieusement.
Item Dieu est ez choses par union.
Ainsi fut ou ventre de la vierge Marie uniz et conjoint a nature humaine, et au sepulcre fut uny a la char, et en enfer a l'ame de Jhesu Crist.
Item Dieu est dit estre aucune part par revelation des choses couvertes.
Comme dit Jacob ou livre de GENESE: «  Veritablement Dieu est en ce lieu.
» Item par l'excellente representation de ses signes et similitudes.
Et par ceste maniere est dit estre ou ciel, car illec trop plus reluist sa puissance, sa sapience et bonté.
Item est es choses par pareilleté de nature, et par ceste maniere est le Filz ou Pere et le Pere ou Filz et le Saint Esperit en tous deux, c'est a dire ou Pere et ou Filz ensemble.
Item par faire miracles.
Comme est escript ou livre d'EXODUS, quant les enchanteurs du roy d'Egipte veirent les choses merveilleuses que faisoit Moyse, lesquelles ne pouoient faire, disoient: «  C'est icy le doigt de Dieu.
»  Item Dieu est ez choses par gouvernement et par conservation, et par ainsi est ou monde, lequel il gouverne et maintient et garde.
Dieu est en soy mesmes comme alpha et o, principe et fin.
Comme dist ung sage: dy moy ou adonc estoit Dieu quant riens n'estoit que lui seul.
Et respond a sa demande: il estoit adont ou il est maintenant, en soy mesmes.
Par quoy puet apparoir la solution de la question que font aucuns simples ou estoit Dieu avant que le monde fust.
Item Dieu est ou monde comme ung roy en son royaume.
Car comme dist Saint Bernard: Dieu est, par tout regne, par tout commande, par tout est sa majesté, il remplist toutes choses.
Il comprend et embrache l'université des choses.
Il est ez angeles comme beaulté, en tant qu'il est verité  et comme goust et saveur, en tant qu'il est bonté.
Il est en l'eglise comme ung pere de famile en sa maison.
Comme il dist en l'evvangile: «  Je suis avec vous jusques a la fin du monde.
» Il est aussi ez esleuz comme gardeur et gardant de mal et les aidant en bien.
Comme dist Saint Bernard: «  Dieu est ez creatures merveilleux, ez hommes amiables, ez angeles desirable, en soy mesmes incomprehensible, ez reprouvéz intollerable, non portable.
» Et aussi ez dampnéz comme terrible terreur et horreur.
Augustin parlant a Dieu dist: qui te delaisse ou va il se non te toy apaisiet, a toy courrouciet? Car nous ne pouons eschapper la main de Dieu.
Comme dist David le prophete: «  Se je monte es cieulz, tu y ez.
Se je descens en enfer, tu y ez present.
» Se on doubte se le Dieu est ou dyable, il est a scavoir que aucuns noms sont lesquelz emportent et signifient natures selon que les natures sont et en telles Dieu est.
Les aultres noms sont par lesquelz sont entendues les difformités, les defaitures, qui sont ez natures, come ce nom deable.
Et en tel, point est Dieu, si non que on adjouste aucune chose comme disant Dieu est ou deable, non pas comme deable, mais comme esperit ou nature espirituele.
Item Dieu est en l'ame bonne et leale, comme ung espeux en chambre avec espeuse chaste et pure, comme ung roy en son royaume, comme une tour ou chastel, ou comme le maistre et ses escoliers, comme la fontaine ou gardin, comme lumiere ou tenebres, ou comme le thor ou pré et ou champ, come le vin ou celier, comme la carboucle en l'or, ou comme la manne en l'arche, comme seel en la carte, comme la medecine en l'apotheque, ou comme la harpe ou disner et l'ymage   ou mireoir, le miel en chire, ou comme le fruit en l'arbre, comme l'uyle en la lampe, comme la fleur du liz en la valee.
De la trinité de Dieu.
Ainsi que Dieu est par tout et toutevoies pas n'est conclut ne contenu en quelque lieu, pareillement il est eternel, et toutevoies par nul temps il n'est mesuré, car le temps present, ne le temps passé, ne le temps advenir ne lui compete.
Car le temps present n'a pas estre demourant, mais passé.
Dieu demeure tousjours tout ung.
Saint Hylaire dist: estre n'est pas chose accidente a Dieu comme pouoir estre et non estre, mais son estre est verité estant et subsistence par soy et cause permanant et demourant de l'estre de toutes choses.
Pareillement le temps passé pas n'est maintenant et pas n'a estre estant et estable.
Comme dist le prophete David: «  Ilz, c'est a dire les choses creees, les cieulz, periront, car ilz seront changiéz et renouvelléz, mais tu demeures sans muableté.
» Pareillement le temps advenir pas n'est, mais on l'attent.
Dieu est sans faillir tousjours en ung mesmes estre.
Comme dist ung philosophe apellé Mercurius: sola monas, c'est a dire seule ceste essence ou substance apellee monas, pour ce qu'elle est singulere souveraine et principale, est alpha et o, c'est a dire principe sans principe, et fin sans fin.
La cause pour quoy il est eternel si est, car il est totalement simple de nature sans avoir en soy aucunement principe de contrarieté, qui est cause de corruption.
Pour scavoir quele chose est eternité selon la reale signification, il est a scavoir que proprement eternité est dicte sans principe et sans fin et sans muance ou muableté.
Et selon ceste signification, eternité compete seulement a la nature divine, en laquelle est duree sans mesure.
Eternité selon l'interpretation a la lettre vault autant a dire comme «  hors des termes  », pour ce que elle n'a terme nul, c'est a scavoir ne au regart du commencement, ne au regard de la fin.
Mais selon la diffinition de Boece ou livre DE CONSOLATION DE PHILOSOPHIE «  eternité est une possession joyeuse et toute ensemble parfaite de vie sans terme  », c'est a dire sans principe et sans fin.
Pour la declaration de ceste diffinition, afin qu'elle soit plus evidente, il est a considerer que en aucunes choses est une maniere d'estre sans terme simple au regard de la fin seulement, comme sont les choses qui s'engendrent et corrompent et sont de leur nature generables et corruptibles.
Et a la difference d'icelles il est mis en ladicte diffinition «  interminable  », sans terme, c'est a scavoir sans commencement   et sans fin, qui sont deux termes, c'est assavoir au regard du temps precedent et advenir, lesquelz termes pas sont en l'eternité.
Et bien proprement ladicte diction «  non terminable  » est posee par adjoustement de negation disant interminable, non terminable, sans terme, car les choses simples de simple nature et mesmement les choses divines ne peuent mieulz estre manifestees si non par remotion et par negative, comme dist Saint Denis.
La raison si est, car la nature des choses simples nostre entendement ne puet parfaitement entendre ou comprendre si non par negation, par quoy se remeuvent les choses qui ne competent a icelles pour leur simpleté.
Et par teles negatives et remouvemens, nostre entendement est comme mené a la main pour congnoistre aucunement les choses simples sans composition et divines.
Item en aucunes choses est une maniere de non avoir terme selon leur essence, leur nature et substance, mais non de vie, comme ez corps celestielz, c'est assavoir ou sont les estoilles et planettes.
Et pour ceste cause en ladicte diffinition est adjousté «  vie  » sans terme.
Car a parler de Dieu comme dist l'Apostle a Saint Augustin, «  c'est cellui qui seul et non aultre a immortalité  ».
Car en toute nature muable, la muableté est une maniere de mort, car la mutation fait estre en eulz aucune chose que n'estoit par avant la mutation et fait non estre ce que par avant estoit.
Et pour tant l'homme, quant il naist, il commence aucunement a morir.
En aucunes choses est vie sans terme, mais avec misere et maleurté comme ez deables et ez dampnéz.
Et pour ceste cause, il est adjousté en ladicte diffinition «  possession  » et pour entendre quelle possession, il est adjousté joyeuseté de felicité.
Car adont la possession d'aucune chose est ditte joyeuse quant on l'a a son plaisir et desir.
En aucunes choses est possession de vie sans terme et joyeuse, mais pas n'est toute ne parfaite comme ez hommes benois et saulvéz devant le derrain jugement, qui sont benois selon l'ame et non selon le corps.
Pour quoy en ladicte diffinition est adjousté «  toute  », car proprement une chose est toute qui n'a aucune diminution ne amenrissement et n'a riens dehors de lui.
En aucunes choses est possession toute de vie sans terme comme ez benoiz angeles devant le jugement, car selon toute leur substance ilz ont vie benoite et sans terme, mais pas ensemble a une fois, mais successivement leurs joyes accroissent au regard de l'acomplissement du   nombre des saulvéz, qui sera en la fin du monde.
Et pour ce est adjousté «  ensemble  », c'est a dire tout ensemble.
En aucunes choses est possession de vie sans terme toute et ensemble, mais non parfaite.
Par celle maniere que nous disons une chose «  parfaite  » qui n'a besoing de riens ne aucune necessité, ainsi est ez angeles et ez hommes benois aprez le jugement, pour quoy en ladicte diffinition est adjousté «  parfaite  », c'est a scavoir sans avoir quelque indigence pour son benoit estre.
Et par ce il appert par laditte diffinition que trois conditions sont inseparables de l'eternité non creee que Dieu est, c'est a scavoir sans quelque terme, de interminable vie possession.
Secondement ce que est adjousté en icelle diffinition toute ensemble, par quoy est signifié que en la trinité n'est aucune varieté.
Tout est ensemble en elle sans variation quelconque.
Tiercement qu'en elle est parfaite simpleté.
Celle chose est tres et souverainement parfaite a laquelle nulle addition est possible et riens n'y puet estre adjousté.
Par le premier Dieu est separé de toute chose corrompable, par le second de toute chose variable et muable, par le tiers de toute chose composee non simple de nature.
Pour tant notez que ce qui n'a commencement ne fin est eternel comme Dieu, car son estre est increé sans estre fait ou creé et interminé sans terme de commencement et de fin.
Mais les choses qui ont commencement et ne ont fin, teles sont proprement apellees perpetueles comme les angeles et les hommes.
Celles qui ont commencement et fin sont dittes temporeles, comme sont les choses corruptibles, qui se corrompent, comme arbres, plantes, qui croissent, et les bestes et les choses sensibles, et ainsi des aultres pareilles.
De la incommutabilité de Dieu.
Que Dieu est immuable.
Dieu est incommutable et imparmutable.
Imcommutable est que en lui ne chiet aucune motion ou mouvement accidental, c'est a dire que aucune fois moeut et aucune fois non comme augmenter et croistre, car il ne croist pas, mais demeure tousjours en ung point et en une grandeur.
Comme dist Leo pape: a la simple nature de la divinité riens ne puet estre adjousté ne osté ou diminué, car tousjours est ce qu'il est.
Item amenrissement ne lui compete.
Comme dist le prophete Malachie: «  Je sui Dieu et pas ne sui mué.
» Item en Dieu n'est nulle alteration, c'est a dire qu'il n'est pas aultre, aucune fois liet, aucune fois triste, aucune fois doulz, aucune fois amer, car tousjours est ung sans changier.
Comme dist Saint Jaque en sa canonique epistle: «  En lui n'est aucune transmutation comme d'une qualité en aultre  », aucune fois courrouciet, aucune fois apaisiet, car tousjours est paisible sans estre troublé.
Item ne se transporte ne mue de lieu en lieu, car par tout est present.
Comme dist Ysaie le prophete: «  Je remplis ciel et terre.
» Dieu est aussi imparmutable.
Car en lui ne chiet aucun mouvement substanciel, c'est a dire de non estre a estre comme generation, car pas n'a commencement ne onques n'eut, et n'est en lui mutation de estre a non estre comme corruption, car jamais n'aura fin.
Celle chose seulement se puet convertir en neent qui est faite de neent.
Il est incommutable, pour ce que ouvrant en riens se moeut.
A Dieu seulement compete estre en repoz en son operation.
Pour quoy Boece ou tiers livre DE LA CONSOLATION DE PHILOSOPHIE par maniere de exclamation comme esmerveillié dist ainsi escriant a Dieu: «  O tu qui gouvernes le monde par raison perpetuele, qui es semeur des terres et du ciel, c'est a dire qui ez facteur des choses terriennes et celestiennes, qui commandes le temps aler en procedant depuis son commencement jusques a sa fin, tu estable demourant donnes mouvement a toutes choses, car tu les meus et fais estre meues.
» Pour quoy quant Dieu fait aucune chose, nulle muance ou mutation se fait en Dieu, mais seulement en la chose en laquelle il euvre.
Quant Dieu fist preschier ou prenuncier la destruction de la cité de Ninivé et predire par Ysaie la mort du roy Ezechié, desquelz ne l'un ne l'aultre ne advint, en telz fais pas ne change son propoz ou conseil que avoit avec lui depuis son eternité, mais la sentence laquelle avoit regard aux fais et negoces.
Car la cité de Ninivé pour ses demerites devoit estre destruicte, et le roy Ezechié estoit mort selon les causes de dessoubz, attendu sa maladie et les causes d'icelle, lesquelles ne peurent faire necessité ne constraindre la puissance divine.
Item est a scavoir que trois manieres de mouvemens sont, c'est assavoir naturel, violent, contre le cours naturel et voulontaire.
Le cours ou le mouvement naturel est selon lequel les choses tendent naturelement   a leur propre lieu.
Comme dist le Philosophe: ung mesmes lieu est de la terre et d'une glebe ou partie de terre.
Le cours et mouvement violent est quant les choses sont constraintes d'estre hors de leur propre lieu, comme quant les choses griefves sont desseure et les legieres en bas.
Mais le cours ou mouvement voluntaire est en ceulz qui ont ame, quant elles courent ou euvrent.
Et ceste motion est moyenne entre le mouvement naturel et le violent, car en partie est naturel, par ce que la voulenté est conjoincte a son fait et operation comme cause a son effect, et aussi violent, par ce que les membres se meuvent contre leur mouvement naturel, pour quoy advient qu'ilz se lassent, car selon le mouvement naturel jamais ne se lassent.
Pour tant premierement et selon la premiere maniere de mouvoir, qui est naturel, en Dieu n'est aucun mouvement.
Et ce se preuve par quatre raisons.
La premiere est, car tous mouvemens se font pour tendre a repoz et aucune necessité et indigence.
Comme dist le Philosophe: mais Dieu n'a nulle necessité, car riens ne lui fault.
La seconde est, car comme ainsi soit que Dieu est par tout, il n'a nul besoing de soy mouvoir de lieu en lieu, car il est en tous lieux.
La tierce raison est, car en lui n'est graveté ne legiereté pour mouvoir en hault ou en bas, desseure ou dessoubz.
La quatrisme raison est, car comme ainsi soit que Dieu est et demeure en soy mesmes, il ne lui est besoing de querir aultre lieu propre et naturel a lui hors de lui comme les aultres creatures.
Item Dieu ne se moeut ne est mut par mouvement violent par force, car on ne lui puet faire force.
Comme dist Job: «  Se on demande de sa force, il est tres fort et rade.
» Item pas ne se moeut par mouvement voluntaire, car pas ne se lasse ne traveille en son euvre comme les aultres qui ont ame.
Et que plus est, nostre pensee est instable, car maintenant nous deffaillons, maintenant revivons, maintenant oublions, maintenant ramembrons, maintenant voulons, maintenant ne voulons, maintenant par cogitations esparses et divers consaulz nous vagons et discourons deça et dela.
Mais Dieu se a et tient egalement en ung estat sans mouvoir.
Item il est ung aultre mouvement qui se dist circuler, reond a maniere de cercle tout autour.
Item ung aultre qui se dist droit.
Item ung aultre mouvement qui va du travers deça et dela.
Le mouvement circuler, reond, compete aux corps celestiens, comme se moeut le firmament selon sa forme, non pas selon sa substance, come dist le Philosophe, c'est a dire qui se moeut en son lieu tout autour, non pas de lieu a aultre.
Le mouvement droit est du hault en bas et du bas en hault, selon que les corps d'embas se meuvent selon leur legiereté ou gravité.
Le mouvement oblique, tortu ou de travers est composé du reond ou du droit.
Car pour tant qu'il se reploie, il a ce du circuler, et de tant qu'il procede selon la line, cellui vient du droit mouvement.
Par nulle des manieres de mouvoir dessus dittes Dieu se moeut, car les proprietés de ces mouvemens ne lui competent ne conviennent a Dieu  par mistere et espirituelement disant que Dieu se moeut par mouvement reond en maniere de cercle en regentant et gouvernant toutes choses.
Item se moeut par mouvement droit en rendant aux bons leurs dessertes et pugnissant les mauvais se moeut obliquement ou de travers.
Pareillement on porroit dire que Dieu se moeut naturelement, pour tant que par sa bonté accoustumee et naturele il se communique et rend doulz par pitié selon leur pouoir et capacité a tous et a ung chascun.
Item par mouvement violent, par force et rigueur en comdempnant les pecheurs.
Item se moeut par mouvement voluntaire, par ce qu'il maintient toutes choses en estre.
Et par ceste maniere se puet entendre la sentence du Philosophe qui assigne trois manieres de mouvoir: l'une du centre, l'aultre au centre et l'aultre autour du centre.
Le centre du cercle est le moyen point du cercle, selon lequel le cercle se forme en reondeur, et aussi la droite moyenne d'une chascune chose.
Le mouvement du centre est qui commence a la moyenne et s'estent jusques aux extremités et derrenieres et loingtaines parties de la chose corporele.
Exemple: quant l'eaue mise sur le feu commence a eschauffer jusques au boulir, elle s'estent et espart tant qu'elle puet.
Et pareillement la mer selon l'estat et le cours de la lune, elle s'estent et passe ses termes accoustuméz, lequel mouvement commence du centre moyen et s'estent jusques aux extremités et encores les passe.
Le mouvement au centre se fait au contraire, car il commence des extremes et plus loingtaines parties en tendant et retraiant envers le centre moyen et en restraingnant, comme nous veons quant l'eaue s'engele et la mer se retrait.
Le mouvement autour du centre est comme se moeut le corps reond autour du point qui fait le moyenne de la reondeur equalement distant et loingz des extremités tout autour.
Dieu se moeut au centre a parler par mistere, quant il fut incarné et prist nostre humanité, et se mut du centre, quant monta ez cieulz, et se moeut autour du centre en preschant.
Pour ces choses et pareilles est escript ou livre de SAPIENCE que «  le Saint Esperit est muable ou mobile et ferme et estable  ».
Mobile pour ce qu'il fait les saints prests et habiles a aourer.
Estable, car il les fait perseverer en bien, ou il est mobile en la voie de ceste vie et estable ou pays du ciel, ou est mobile ez choses actives et estable ez choses contemplatives, ou il est mobile ez aultres saints, mais est estable en home Cristus.
Comme dist Ysaie: «  Sur lui reposera l'esperit de Dieu  » et cet.
Item est a scavoir que aucunes operations sont attribuees a Dieu selon la causalité, c'est a dire selon qu'il est cause d'icelles  et non selon leur essence comme mengier, courir.
Aucunes lui sont attribuees selon l'essence et non selon la causalité come creer, justifier.
par auctorité.
Aucunes operations ne lui sont attribuees par aucunes desdittes manieres, car nullement ne lui competent comme pechier, errer, mentir.
De la simpleté de Dieu sans quelque composition.
Dieu est simple et l'angele et l'ame, mais differamment, car en Dieu une chose est ce qu'il est et ce par quoy il est.
Et tele est parfaite simpleté.
Et comme dist Saint Bernard: «  Seule la nature increee a elle a approprié ceste simpleté que en elle on ne puet trouver aultre et aultre chose, aultre part et aultre part, maintenant et maintenant.
Aussi ce qu'il a et ce qu'il est, toudiz est et par une maniere.
» Mais en l'angele et en l'ame difference est entre ce qui est et ce par quoy est.
Et pour tant en iceulz est une maniere de diversité qui se dist alterité au regard de l'estre et de la maniere d'estre.
Et est en eulz une composition, combien que ce ne soit pas mesure de quantité.
Pour   tant dist ung philosophe apellé Mercucius: en la nature qui surmonte les natures celestiennes est unité.
Es natures celestiennes est alterité, une maniere de diversité.
Es natures et choses qui sont dessoubz les celestes est pluralité.
Et ainsi Dieu est simple en essence, car en lui ne puet estre aucune chose si non son estre essenciel que c'est il et nul accident ne puet estre en lui.
Car riens ne lui puet estre adjousté, pour ce que tout ce qui est en Dieu est Dieu.
Comme dist Saint Leon pape: a la simple nature de la divinité riens ne puet estre adjousté ne diminué, car toudiz est ce qu'elle est.
Ce qui est propre a aucune chose, cellui est estre perdurable, auquel une mesmes chose est vivre et entendre.
Toutevoies combien qu'en nature et essence est simple, toutevoies en dons il est moult et pluseurs.
Comme dist l'Apostle: «  Aux aucuns est donné le sermon de sapience  » pour parler des choses contemplatives et espiritueles.
Aux aultres est donné «  le sermon de science  » pour parler des choses temporeles et actives apartenans a la vie active.
Aux aultres est donnee foy, c'est a dire constance de foy et de preschier la foy et la verité d'icelle declarier.
Et ainsi des aultres dons, car ung chascun a ung propre don de Dieu.
Et Saint Jaques dist en son epistle canonique: «  Toute chose donnee tres bonne et tout don parfait est descendant et vient du Pere, de lumiere de dessus.
» En Dieu n'est aucune composition parciale aiant diverses parties comme ung corps de divers membres ou ung arbre de diverses branches ou comme en une maison parties entieres, ne aussi parties potenciales comme en l'ame sont diverses vertus, c'est a scavoir la puissance intellective, par laquelle elle entent, la puissance raisonnable, par laquelle elle raisonne et juge et discerne, la puissance volentive, par laquelle elle veult ou non veult, la puissance sensitive, par laquelle elle sent, et ainsi des aultres.
Ne aussi composition de gendre, comme en cest gendre animal aiant ame sont contenues diverses especes, c'est a scavoir homme, cheval, beuf, asne et toutes bestes, qui ont ame sensitive par les sens corporelz, voyant, oyant, flairant, goustant, tastant.
Ne composition d'espece comme homme qui contient en lui tous les supposts personnelz, c'est a scavoir Jehan, Pierre, Jaques, qui sont hommes.
Ne composition de matere et de forme comme ez choses corporeles.
Ne composition qui se fait par assamblement comme ung mont de pierres ou de blé ou d'aveine.
Ne composition faite par pluseurs unités jointes et assamblees, comme en nombres deux unités   sont deux, et dix unités sont .X.
et vingt fois ung font vingt.
Ne en Dieu est aucune composition de  «  quod est  »  et de  «  quo est  » , c'est a dire de ce qu'il est essencielement et de ce par quoy il est, car il est par soy et est ce qu'il est.
Ne en lui n'est composition de substance et accidens comme ez suppostz personnelz.
Exemple: Jehan, Pierre, Jaques sont homes selon la nature humaine, mais ung chascun est cest homme suppost personnel aiant ung chasun ses qualités comme blanc, noir, palle, malvais, et leur quantité, l'un grant, l'aultre petit, l'un gros, l'aultre menu, l'un pesant, l'aultre legier, chascun son lieu selon sa quantité, chascun certaine situation et ordonnance des membres en leurs corps selon les diversitéz des formes, chascun son  «  ubi  » , c'est a dire son lieu determiné selon la disposition des membres du corps.
Encores en Dieu n'est aucune composition de substance corporele et incorporele, comme en l'homme, qui est composé du corps et de l'ame.
De ces compositions touche Saint Bernard: «  En Dieu ne sont aucunes parties, car pas n'est, ne consiste par parties comme ung corps, pas n'est allongié par affections comme l'ame, car il a sans desirier tout ce qu'il veult et appete.
Pas ne subsiste ou a estre en formes qui donnent estre a toutes choses faites.
» Encores ce que dit est puet estre demonstré par raison, car come ainsi soit que toute chose composee est aprez ses parties desquelles elle est composee et que riens n'est devant ce qui est premier, il convient que Dieu qui est premier principe ne puet estre composé.
Item encores nulle chose composee est tout sans estre, pour quoy s'ensieut que Dieu, qui est tout, son estre n'est, ne ne puet estre composé.
Et a ce confermer dist Saint Bernard: Dieu n'est pas formé, il est forme, non effect formé.
Dieu est cause active et faisant, non faicte, ne passive.
Dieu n'est pas composé, mais est simple de nature et selon estre.
De l'excellence de Dieu.
L'excellence de la dignité divine est tant grande que la pensee et la cogitation humaine deffault en pensant de Dieu, car il est incomprehensible.
Le sens humain ne le perchoit, car il est invisible.
Langue nulle ne le puet expliquier ou declarier, car il est ineffable.
On ne puet assez dire ne parler de lui, plus parl on et moins dist on.
Nul lieu le contient, car il est incirconscriptible, c'est a dire nul lieu le puet avironner.
L'escripture sainte  l'explique et declaire, combien qu'il est inestimable  sans mesure, par laquelle puissance tant soit grande et vertueuse on ne puet attaindre a lui, car il est inaccessible par faulte de chemin.
Il trespasse tous desirs et tous veux, car il est imcomparable sans comparoison.
Et briefment a parler, toute creature comparee a Dieu est deffectueuse aiant deffaulte, car nulle proporcion est de la chose finie a l'infinie.
Et ainsi appert que l'excellence divine n'a aucune necessité, car elle est a lui souffissant bien.
Car elle n'a que faire de aucun corps pour estre, ne de lieu pour estre aucune part, ne de temps pour estre aucun temps, ne de cause pour estre d'aultrui et par aultre, ne de forme, ne de matere, ne d'aucun subject auquel elle subsiste pour estre ou auquel elle soit assistant comme servant ou acompaignant.
Aussi il y a des aultres choses qui competent seulement a la divine majesté et non a aultre creature, ne a aultre des creatures, esquelles choses la dignité de son excellence appert, comme estre tout puissant, le bien de tous, scavoir toutes choses, car il les congnoist et les choses presentes et passees et advenir.
Et toutes les choses singulieres et particulieres il congnoist tout ensemble en ung moment.
Lui seul congnoist toutes choses subjectes au franc vouloir, qui se dist le «  liber arbitre  », et les cogitations des hommes lui seul congnoist soy mesmes.
Item a lui seul apartient par tout estre present, creer les choses de neent, faire et ouvrer en ung moment et en ouvrant estre en repoz, faire choses merveilleuses, faire par son auctorité de chascune personne ou creature tout ce qu'il veult, constraindre la voulenté de l'homme, susciter les mors en ung signe et lever ou mouvoir de l'ueil, entrer subtillement en l'essence de l'homme, pardonner les pechiéz, donner et infondre grace, garder le corps estant en feu perpetuel ardant.
Quant a la creature convient aucune chose que compete au createur, plus excellentement compete a Dieu et de lui est dit.
Comme sa puissance est en la creature, il convient que en Dieu soit souveraine puissance.
Se sapience est creature en lui, elle est souveraine, et ainsi des aultres choses.
Car tout ce qui est dit de Dieu, se dist ou superlatif souverainement, et pour tant Dieu est dit tres puissant, tres sage, tres bon, tres doulz, tres misericors, et ainsi des aultres.
Augustin ou livre DE LA TRINITé dist: «  Il convient que souverainement vivre et toutes choses sentir et entendre et non pouoir   morir, ne estre corrumpu, ne muer, ne estre corps, mais esperit tres puissant, tres doulz, tres bel, tres bon, tres benoit que nous confessons.
» De ce que dit est que Dieu est tres excellent sans auctorité, raison estre assignee, car tous biens sont plus excellentement en Dieu que en la creature, car toudis ung bien ou aucune chose est plus excellentement en la cause que en l'effect.
Nous veons aussi que l'eaue est plus precieuse en la fontaine ou elle naist que au ruiot, qui sourt de la fontaine.
Les rays du soleil sont plus clers estans au soleil que en l'air.
Et la doulceur est plus grande ou miel qu'elle n'est en ce qui est mielé.
Des notions de Dieu, c'est a dire qui apartiennent a Dieu.
Cincq noms sont qu'on apelle notions, par lesquelz la trinité nous est congneute, c'est a scavoir paternité, filiation, procession, innascibilité et commune spiration.
La premiere et la quatrisme appartiennent a Dieu le Pere, la seconde au Filz, la tierce au Saint Esperit.
La cincquisme est au Pere et au Filz.
Par quoy appert que les trois notions sont par dedens au Pere, les deux au Filz, l'une au Saint Esperit.
Les trois premieres nocions sont dictes personnelles, pour ce qu'elles sont les personnes de la trinité et proprement les distinguent et discernent l'une de l'aultre.
Et seulement ces trois premieres sont unités des trois personnes, par lesquelles les personnes sont apellees trois.
Et combien que le Pere ait pluseurs proprietés, toutevoies le Pere par paternité seulement est ung, car le Pere par paternité est sans division en soy et sans separation au regard de lui, et divisé des aultres persones.
Mais innascibilité, non estre né, est ou Pere par dedens, et le prend on par maniere de privation, pour ce qu'il n'est de nul aultre.
Et toutevoies fait le Pere estre congneut, comme la brebis non signee par ce qu'elle n'est signee est distinguié et separee des signees.
Pareillement commune spiration ou spirement est une notion et cognissement faisant congnoistre qui est une unité ou Pere et ou Filz, et est distincte et separee de toute aultre notion, qui fait congnoistre les personnes.
Il fait a noter que proprement a parler IIJ.
sont proprietés personnelles, c'est a scavoir paternité, filiation, procession, car la proprieté   personnelle est celle qui compete et convient a une seule personne et le distingue et separe de toute aultre chose.
Mais quatre sont relations, c'est a dire quatre regards ou referemens par maniere de rapors, par lesquelles relations les personnes se raportent l'une a l'aultre, ou l'une aux aultres, ou les aultres a l'une, ou les unes aux aultres.
La premiere relation est du Pere au Filz, qui s'apelle paternité.
La seconde est au contraire du Filz au Pere et est apellee filiation.
La tierce est du Pere et du Filz au Saint Esperit.
La IIIJe.
est au contraire du Saint Esperit au Pere et au Filz, qui se apelle procession, comme la chaleur du feu procede du feu et de la flamme, et la chaleur du soleil et de son ray.
Mais sont cincq notions, cincq noms pour congnoistre la trinité des personnes, car une chascune relation est notion, et encores innascibilité, c'est a dire non estre né et non pouoir avoir naissance de aultre, qui compete au Pere par privation de relation de se raporter a aultre principe.
Les notions, c'est a dire les dictions signifians les distinctions des personnes, aians pluseurs noms, on les apelle notions, pour ce qu'ilz notifient les personnes et les nous font congnoistre.
Item sont apellees distinctions, car ilz distinguent les personnes.
Item sont dictes relations, car les personnes se referent par icelles et se raportent ensemble.
Item sont apellees proprietés, car proprement elles sont de dedens les personnes.
Notez les rieules des notions, c'est a dire des noms qui signifient les personnes et les font congnoistre.
La premiere rieule est que nulle des notions se dist par predication des personnes.
Car on ne puet dire paternitas est le Pere, filiation est le Filz, spiration est le Saint Esperit, mais puet on dire par paternité est congneut le Pere, par filiation congnoist on le Filz, par spiration ou spirement congnoist on le Saint Esperit.
La seconde rigle est que nulle notion est d'icelle personne a laquelle elle est par dedens.
La tierce rigle que chascune notion est essence divine que Dieu est.
Exemple: paternité signifie l'essence divine du Pere.
Filiation signifie l'essence divine du Filz.
Item spiration donne a congnoistre l'essence divine du Saint Esperit.
Item toutes les notions sont une essence.
Item nulle notion est ens a la essence divine, comme distingant et separant le estre d'icelle, car l'essence divine ne distingue ne est distinguee.
Item les notions prinses par abstraction absolutement comme de dire paternité, filiation se dient par predication de l'essence divine, comme de dire essence divine est paternité, mais en concret, c'est a dire par regard au subject ouquel est,.
Exemple: on dist bien, essence divine est paternité, mais on ne dist pas essence divine est engendrant.
Item notion ne emporte ou signifie toudis dignité de persone comme innascibilité, c'est a dire non naissible ne estre né.
Item supposee la notion, pas n'est supposee la personne comme paternité, car aucune chose compete a la notion que pas ne compete a la personne, ne a elle convient.
Car a la notion convient et compete de distinguier et a la personne estre distinguié.
Des noms divins.
Quelconque nom se dit ou est dit de Dieu, est ou essenciel selon l'essence, ou personnel selon personne, ou notional signifiant ou emportant notion congnoissante.
Entre les noms essencielz aucuns sont substantifs, qui subsistent, comme Dieu, divinité, createur et aultres pareulz.
Aucuns sont adjectifz, comme adjoints a la substance, comme bon, eternel, sans mesure et aultres pareilz.
Les noms personnelz sont comme le Pere, le Filz et le Saint Esperit.
Les noms notionalz sont paternité, innascibilité, filiation, spiration commune et procession, dont dessus au prochain chapitle est faite mencion.
De ces noms est a scavoir que le nom essenciel, substantif et abstract, c'est a dire consideré simplement selon lui, nullement puet estre trait ou appliquié a supposer ou a estre mis ou submis ou lieu de persone ou pour personne.
Et pour tant teles propositions sont faulses: essence gendre essence ou divinité gendre divinité.
Car le fait de generation se met en terme et en signification concrete ou conjoincte avec ce qui signifie substance et a estre par lui sans dependre d'aultrui.
Mais noms concrez, combien qu'ilz soient essencielz signifians essence, si peuent ilz estre tiréz et appliquiéz a supposer ou a estre submis pour personne ou en lieu de personne, et ce par noms ou dictions notionales, qui signifient discretion ou separation des personnes, ou par proposicions notionales, qui font congnoistre les persones.
Et pour tant ces propositions sont vraies: Dieu a gendré Dieu,   createur a gendré createur, ou Dieu est de Dieu.
Pareillement est a dire des noms qui sont moyens entre abstract et concret comme lumiere de lumiere.
Item ce nom sapience, combien que pas n'est abstract, c'est a dire de signification abstracte pour estre par lui sans estre conjoinct avec substance ou suppost substanciel, toutevoies par coustume de parler puet estre prins comme abstract et puet on dire sapience est de sapience.
Entre les adjectifz essencielz, qui signifient par maniere d'essence, aucuns se dient par predication purement l'essence divine comme bon et ens, car boneté et essence proprement competent a Dieu.
Aucuns noms par une maniere de signification meslee et aidié comme par privation de principe et de fin expriment l'essence divine, comme ce nom adjectif «  eternel  » et ce nom «  sans mesure  », par quoy on entent l'essence divine par privation de certaine mesure de lieu.
Aucuns principalement signifient l'essence divine et avec ce donnent a entendre aucun effect en la creature en effect comme creer, justifier, ou par habitude comme ce mot misericors, ou par maniere de pouoir comme omnipotent, toutpuissant.
Aucuns mots sont desquelz ne la signification ne la maniere de signifier est convenable a Dieu comme courir, aler, ambuler, car mouvement signifie une diverse inclination du courage en demonstrant les diverses affections d'icellui.
La maniere de signifier n'est aultre si non une disposition de voix, laquelle constitue et fait ou donne l'entendement soubz tele maniere d'entendre et par consequent d'entendre celle chose.
Quant on dist de Dieu courir ou ambuler ou pareille chose, la signification de ces mots, comme ilz sont de fait, n'est pas convenable a Dieu.
Et la maniere de signifier laquelle emporte imperfection au regard du mouvement lequel est de necessité approprier ou convenir a Dieu, est assez mal sonant et inutilement.
Aucuns noms sont dont la signification convient a Dieu, mais pas la maniere de signifier comme creer, faire.
Aucuns sont dont la signification aussi convient a Dieu.
Comme il est escript ou livre de EXODE, quant Moyse fut envoié de par Dieu au peuple d'Israel, il leur dit comme lui estoit commandé: «  Qui est m'a envoié.
» Il est a scavoir que tous les noms et mots qui sont de perfection se dient veritablement de Dieu, ceulz qui contiennent imperfection ou   point ne se dient de Dieu, ou se dient selon l'imperfection de la nature humaine, ou par maniere de transport.
Item es choses divines deux manieres sont de practiquier, c'est a scavoir par maniere de substance et par maniere de relation, mais la substance contient unité et relation multiplie la trinité.
Aucuns noms sont dits de Dieu essencielement selon l'essence comme estre seigneur, misericors, lesquelz avec leur signification ont ung effect selon l'abitude et l'abilité en la creature.
Aucuns se dient temporelement comme aians domination et faisans misericorde, lesquelz noms avec leur propre signification donnent entendre aucun effect real et de fait.
Aucuns mots se dient en pluralité comme les personnes.
Aucuns se dient singulierement comme Dieu, qui se dit singulierement de chascune personne.
Aucuns se dient selon la proprieté des personnes comme gendre, estre né ou naistre, proceder.
Aucunes dictions se dient appropriement comme sapience, puissance.
Aucuns noms se dient positivement par maniere de position comme juste.
Aucuns par privation comme immortel.
Et telz noms se dient plus proprement de Dieu ce qu'il n'est pas que les noms positifs, car mieulz dist on de Dieu ce qu'il n'est pas que ce qu'il est.
Aucuns se dient par maniere de translation comme les noms qui se dient de Dieu par maniere de signification et par proprieté, comme quant on dist de Dieu qu'il est agniel, leon, ver.
Theologie est distinguié en deux, c'est a scavoir simbolique et mistique.
Theologie simbolique nomme Dieu par convenience des choses, comme quant nous disons de Dieu qu'il est agniel, lyon, et ainsi des aultres choses.
Theologie mistique, c'est a dire couverte, secrete, nomme Dieu par ce qu'elle sent de Dieu en secret par vision d'entendement ou par contemplation, comme quant elle nomme Dieu doulz, souef, amiable, amé, et ainsi des aultres pareilz.
Toutevoies en l'une et en l'aultre Dieu est nommé par les creatures.
Mais en la simbolique Dieu est nommé par les creatures de dehors,  la mistique par les choses de dedens et par les plus dignes desirs et affections, lesquelz l'ame rechoit par dessus elle.
Et ainsi les impose par le don de sapience, auquel compete de congnoistre par experience quel est Dieu.
Aucuns mots nomment Dieu par maniere de assamblee comme la trinité et tresble.
Aucuns noms expriment Dieu par maniere de relation comme equal, pareil, samblable.
Aucuns par maniere de regard aux creatures comme createur, refuge, deffenseur.
Et toutes ces choses ne dient point relation, raport de Dieu a aultre chose, mais referant aucune chose a Dieu.
Deux noms sont principaulz noms de Dieu, c'est a scavoir «  qu'il est  » et «  bon  ».
Par le premier est signifié l'estre de Dieu en soy absolutement, et ainsi a considerer il est infini.
Par le second est denoté l'estre divin comme cause, car pour sa bonté Dieu a fait toutes choses.
En theologie on suppose  «  quid  » , c'est a dire on submet l'essence par mots qui representent aucune chose comme par ce pronome  «  quid  ».
Exemple: Dieu, divinité, puissance, qui nous donnent a congnoistre  «  quid  » , quel chose est Dieu selon l'essence, car Dieu, divinité, puissance, essence sont mots essencielz.
Est aussi supposé  «  quis  » , c'est a dire  «  qui esse?  »  ou qu'il est, quant on suppose la personne de la trinité, et aussi supposé «  que  », c'est a dire quelle, quant est supposé notion, c'est a dire ce par quoy est congnute la trinité quant aux persones.
Encores par le neutre genre est dicte la substance divine.
Par masculin genre est exprimee la personne de la trinité.
Par le feminin genre la notion, par laquelle les personnes sont distinguees comme paternité, filiation, procession.
Et par ce il apert que en l'hymne  «  Nunc sancte nobis spiritus  » , on ne doibt pas dire  «  unus patri cum filio  » , car le Pere et le Filz ne sont pas  «  unus  » , c'est a dire une personne, mais sont une chose en essence.
Et pour tant on doibt chanter  «  unum patri cum filio  »  etc.
.
Cy demonstre que Dieu est ineffable.
On ne puet parler dignement quelque chose de Dieu pour le present pour l'excellence de lui.
Car nous ne pouons proprement parler de lui par noms, car les noms signifient substance avec qualité et la est entendue composition de forme avec matere, laquelle composition n'est pas en Dieu.
Ne aussi par pronomes, car ce qui est dit de Dieu ne se puet demonstrer par demonstration au sens, car Dieu n'a point de corps.
Ne aussi par congnoissance d'entendement, car pas n'est congnoissable.
Dont se tu diz selon Precian que les pronoms, s'ilz ne demonstrent aucune chose, de quoy servent ilz? Responce: ilz sont   demonstration de la foy.
Ne aussi par verbes puet on demonstrer Dieu, car les verbes signifient avec certaines manieres d'inclinations du courage diverses, et avec formes simples ou composees, avec signification de temps sans cas de faire ou de souffrir, mais teles choses ne chieent en Dieu.
Ne par participes puet on declarier Dieu, car ilz sieuvent la nature des noms et des verbes, ne par aultres parties d'orison qui pas sont subjectives ne predicables, c'est a dire qui ne puet estre subject ou predicat.
Et par ainsi il appert que nous ne pouons notiffier Dieu par diffinement si non telement quelement par maniere de parler.
Comme dist Saint Bernard: «  Quel chose est Dieu? C'est cellui duquel toutes choses procedent, par qui sont toutes choses et en qui sont toutes choses.
Que chose est Dieu? C'est cellui ou une chose que riens mieulz ne chose meilleur porroit estre pensee ou cogitee.
Que chose est Dieu? Voulenté toutpuissante, benivolence, vertu, lumiere eternele, raison immuable, constante, perdurable, souveraine benoiteté, invisible en soy, auquel nulz puet approcier, visible es siens et seul merveilleux.
» Par pluseurs manieres aucune chose est affermee de Dieu.
Premierement par naturele raison, laquelle dist que ung Dieu est rendant leur desserte aux bons ou remunerateur des bons et puniteur des mauvais.
Secondement par foy, par laquelle nous disons que Dieu est une chose en substance, ou ung en substance et tresble en personnes.
Tiercement par la sainte escripture.
Quartement par raisons probables.
Quintement par predication par dehors.
Mais par ces deux dernieres manieres n'est pas a arrester, s'ilz n'ont fermeté en l'une des trois aultres manieres.
Une rigle est que quiconques afferme aucune chose de Dieu de quoy il n'est certain par raison naturele ou par foy ou par la saincte escripture, il presume et peche comme presumptueux.
Des ydees et du livre de vie.
Les ydees des choses et les exemplaires et raisons sont telement en Dieu que ce nom ydee emporte cause active conforme et samblable a l'effect.
Mais l'exemplaire emporte cause formele, et raison emporte   cause finale.
Dieu est principe de toutes choses de qui sont, et est forme exemplaire a la pourtraiture du qui sont, et est la fin auquel sont.
Ces trois choses, ydee, exemplaire et raison ont tele difference entre eulz, car exemplaire est ung, car il emporte une maniere de cause ou de causalité.
Les choses causees et faites sont ung en leur cause.
Mais ydees et raisons des choses sont pluseurs, car elles sont dictes par le regard aux choses.
Et ainsi appert qu'il y a pluseurs ydees, car elles emportent avec leurs significations congnoissance.
Mais les choses congnoissibles sont distinguees dedens le congnoissant en son entendement.
Pareillement les raisons des choses en Dieu sont pluseurs, car une chascune chose creee est faite par ses propres raisons.
Chose bien desraisonnable est de dire, comme dist Saint Augustin, que par une mesmes raison sont creéz ung cheval et ung homme.
Mais il est a scavoir que pluseureté se dist diversement.
L'une se dist selon la diversité des choses.
Et selon ceste pas ne sont en Dieu pluseurs ydees ou exemplaires, mais une chose est laquelle est exemplaire de toutes choses, c'est a scavoir l'essence divine, a la similitude de laquelle toutes choses sont faites par tant que bonnes sont.
L'aultre maniere de pluralité est selon la raison de l'intelligence ou selon la maniere d'entendre.
Et selon ceste pluralité pluseurs ydees sont en Dieu.
Car pour tant que toutes choses, en tant que elles sont en estre, pourtraient l'essence divine, elle est ensieuvable par similitude, toutevoies non par une maniere, mais diversement selon les divers degrés.
Et pour ce dont que la divine essence est pourtraiable par tele maniere de samblableté de ceste creature, elle, la divine essence, est propre raison et ydee de celle creature, et ainsi pareillement des aultres.
Et par ainsi sont pluseurs ydees en Dieu en maniere selon que la divine essence est entendue, selon les divers regars que les choses ont a elle en le pourtraiant ou ensieuvant par similitude diversement.
Ces ydees et exemplaires ou raisons sont entendues non seulement de l'entendement creé humain ou angelique, mais aussi de l'entendement increé de Dieu.
Car Dieu scet et a sceut depuiz son eternité que diverses creatures seroient qui le pourtrairoient par similitude et l'ensievroient par ressamblance.
Et selon ceste maniere, les ydees et raisons ont esté depuis l'eternité en la pensee divine pluseurs, selon qu'elles sont entendues comme propres raisons des choses entendues en Dieu.
C'est ce que signifie ce nom ydee, c'est a scavoir que ydees soient raisons en Dieu ou une verité et une lumiere et une essence, mais neentmoins sont dictes pluseurs raisons et pluseurs ydees pour la pluralité des choses representees par les ydees.
Exemple de ce nous avons ez nombres, car nous veons que toutes les lignes du cercle se ressamblent en ung ou centre, c'est a dire ou point indivisible qui est ou moyen du cercle, et toutevoies en departant et eslongant dudit centre, ilz se divisent l'un de l'aultre.
Comme dist Saint Augustin: «  Ydees sont formes principales des choses contenues en la divine intelligence.
» Et pour tant il est a dire que comme en la memore de l'ouvrier premierement est la forme de la chose que l'ouvrage qu'il veult faire, et ainsi les ydees des choses devant la constitution du monde estoient en la pensee et memore divine, et n'est a dire que Dieu veoit aucune chose hors de lui selon laquelle il feroit le monde.
Ainsi appert que toute creature estoit premierement en Dieu que en elle mesmes.
Et pour tant quant le monde proceda de lui par creation, il commença aucunement eslongier de lui.
Et pour ce la creature raisonnable se doit retourner envers lui, auquel conjoinct estoit avant qu'elle fust, et ce par ydees, qui ne sont aultre chose que Dieu ne estoit.
Pareillement les eaues retournent au lieu dont sont issues.
Les choses creees, en tant qu'elles sont en Dieu, elles sont dictes vie, laquelle emporte et contient raison de bien.
Comme dist Saint Jehan l'evvangeliste: «  Ce qui a esté fait en lui estant, estoit vie.
» Les ydees sont apellees lumiere, laquelle emporte raison de chose vraie.
Comme dist Saint Augustin ou livre qu'il fist sur le livre de GENESIS: les creatures sont apellees lumiere portant en Dieu, car estant en lui ne sont mauvaises ne faulses.
Difference est entre «  exemplaire  » et «  le livre de vie  » et «  mireoir  ».
Le livre de vie est duquel le commencement est eternel sans principe et fin.
Exemplaire est dit au regard des choses come qui se retournent a leur premiere cause.
Car exemplaire avec sa signification donne entendre la creature comme retournant en sa premiere cause.
Mais  «  speculum  »  est le mireoir des choses comme estans et aians estre.
Du LIVRE DE VIE dist ung docteur notable Hughes de Saint Victor: le livre de vie est duquel le commencement est eternel, l'essence incorruptible, la congnoissance vraie, l'escripture qu'on ne puet   foulger ne abraser, la inspection ou la lecture desirable, la doctrine legiere, la science doulce, la parfondeur que nulz ne puet enquerir ne comprendre, les paroles ou les mots sont sans nombre, toutevoies ung mot est tous les mots.
L'ame selon la moralité a parler par moult de manieres est en Dieu, c'est a scavoir comme la branche en l'arbre, la nef ou rivage, le las en sa chambre ou dortoir, le tresor ou champ, ung assiegé ou chastel, l'oiselet ou nyd, le poisson en la riviere, chascune chose en son propre lieu, l'estoille ou firmament, l'ymage ou mireoir, la cyre ou seel, la pierre precieuse en l'or, le miel en cyre.
Cy parle des choses appropriees aux personnes divines.
Combien que tous noms essenciaulz qui signifient par maniere d'essence peuent convenir equalement a toutes les personnes, neentmoins au Pere est approprié puissance, au Filz sapience et bonté au Saint Esperit.
Et ce se fait pour debouter l'entendement charnel, c'est assavoir qu'on ne cuide ce que le Pere pour l'anchienneté de lui ne soit reputé impotent, le Filz a cause de sa jonesse ne soit reputé moins sage et le Saint Esperit a cause de sa soudaineté soit tenu estre cruel.
Ceste raison apartient aux simples.
L'aultre apartient aux sages, c'est a scavoir que naturelement puissance precede sapience et puissance et sapience precedent bonne voulenté.
Des choses attribuees aux persones divines on puet parler en deux manieres: ou selon la realité, et par telement parler tous sont une chose totalement, ou selon raison, et par ceste maniere aucuns d'eulz se approprient, aucuns non.
Car appropriation n'est aultre chose que atribution d'aucune chose a aultrui par especialité a cause d'aucune convenience ou conformeté avec ce qui est propre a la personne, ainsi que puissance a similitude et pareilleté avec le Pere qui est principe universel et general, et sapience avec le Filz et bonté avec amour.
Tele appropriation ou tel appropriement a la coustume des saintes escriptures, laquelle a donné les euvres manifestans la puissance au Pere, et celles qui declairent les euvres de sapience au Filz et les euvres de bonté au Saint Esperit.
Saint Hyllaire fait l'approprement aux personnes aultrement: «  Eternité est au Pere, qui n'a ne principe de commencement ne principe d'estre d'aultrui.
Beaulté est en l'ymage, c'est a scavoir au Filz,   car il est souverainement beau principe, car sapience est adonnee au Filz.
» Comme dist le prophete David: «  Tu az fait toutes choses en sapience  », et pour tant en lui sont les formes de toutes choses.
L'usance des choses creees est ou don, c'est a dire ou Saint Esperit, car il est souverainement prouffitable et communicable.
Ceste chose Saint Augustin declaire par aultre maniere de parler ainsi: «  Ou Pere est unité, ou Filz est equalité ou pareilleté, ou Saint Esperit est concorde de unité et de equalité.
» Unité compete au Pere, car comme unité ne descend d'aultre nombre et toute pluralité decourt d'elle, ainsi Dieu le Pere n'est d'aultrui et les aultres personnes sont de lui.
Et encores comme unité de soy engendre unité, ainsi le Pere engendre de lui aultre lui, c'est a scavoir le Filz.
Mais au Filz est ditte equalité, pour ce qu'il est equal au Pere non seulement en puissance, sapience et bonté, mais encores en ce que ainsi que Dieu le Pere donne sa bonté a aultre personne, ainsi pareillement fait le Filz.
Mais ou Saint Esperit est conjoincture et aliance de unité et de bonté, laquelle est l'amour des deux, c'est a scavoir du Pere et du Filz.
Encores est une quatrisme appropriation, c'est que au Pere est raison de commencier et d'estre principe original, car il est souverainement principe.
Mais ou Filz est la raison d'estre exemplaire, car il est souverainement bel.
Mais ou Saint Esperit est la raison de faire, car il est souverainement chose prouffitable et bonne.
De la puissance de Dieu.
La puissance de Dieu est distinguee en deux, c'est a scavoir absolute et ordonnee.
Par la premiere maniere il puet moult de choses lesquelles pas ne puet par la seconde maniere, car pluseurs choses sont subjectes a sa puissance lesquelles faire pas ne lui affiert, toutevoies porroit faire qu'elles fussent convenables, et par ainsi les porroit faire.
Dieu puet tout par toutes manieres, car il puet produire de non estre en estre, et ce par creation.
Puet aussi faire une chose non complie complete, et ce par appropriation et adjoustement.
Item puet muer une chose complete en une aultre, comme il appert en la transformation du pain ens ou corps de Jhesu Crist.
De teles choses dist Saint Augustin: «  Donnons a Dieu pouoir d'aucune chose et nous non pouoir entendre.
» La puissance de Dieu appert en la creation du monde depuis le commencement, et en la moyenne et en la fin.
Au commencement,   car toutes choses crea de neent.
En la moyenne du temps depuis la creation, pour ce que les choses de nature se retourneroient en neent, se n'estoient soustenues par sa puissance.
En la fin aussi, car les mors par merveilleuse hastiveté et soudaineté suscitera.
La puissance de Dieu appert ez choses espiritueles, car comme ainsi advient que le deable aist pooir en nous de muer le sens et la fantasie, et l'angele a pouoir sur ce et encores de muer et changer ou alterer l'entendement, Dieu seul a puissance non seulement sur les trois choses sus dictes, mais aussi de muer la voulenté.
Saint Augustin dist que Dieu nous devance et previent, afin que nous veillons.
Combien que Dieu est toutpuissant, toutevoies on lui a donné point aucuns fais coulpables comme mentir et vouloir mal, ne aussi les passions penibles comme cremir et douloir, ne les corporeles come dormir, mengier et ambuler se non par adventure par maniere de transsumption, c'est a dire que ce qui s'attribue a Dieu est par maniere de prendre, ce qui compete a ung est appliquié a cellui a qui proprement ne compete selon lui, ne aussi fais non convenables, qui peuent estre par trois manieres.
Premierement se aucun fait contredist a la divine puissance comme de faire plus grant de lui.
Secondement se la fait contredit a sa voulenté ou a sa verité come de faire aucune chose que en ung moment elle soit ou non soit, ou que chose passee soit et advenir.
Tiercement se le fait contredist a sa bonté come de dampner Saint Pierre et saulver Judas le traytre.
Pour quoy Saint Anselme dist que ung inconvenient, combien tres petit soit, est impossible a Dieu ou envers Dieu.
De ces trois choses impossibles la raison est, car la puissance Dieu, comme ainsi soit qu'elle soit tres parfaite, pas n'est de neent ne dessoubz aultrui, ne a affaire d'aultrui, ne de chose qui soit.
Et pour tant elle ne puet faire pechié ne faire pechier, et ne puet aussi faire qu'elle soit subjecte ou submise en souffrant, ne avoir besoing ou necessité querant a aucuns subside ou ayde.
Et par ainsi elle ne puet choses coulpables, ne penibles, ne inconvenables ou injustes.
Il est aussi a dire que Dieu puet toutes choses ou par soy, ou par creature, c'est a dire toutes choses puet qui appartient purement a pouoir ou a puissance.
Et ce je diz, pour ce que pouoir pechier n'apartient pas a puissance, mais a enfirmité et fragilité.
A Dieu compete parfait pouoir et parfaite seignourie.
Comme dist Saint Denis: «  Domination n'est pas l'exces des pieurs seulement, mais de tous beaulz et bons est toute et parfaicte possession ferme, forte et non poant cheoir.
»  Pour tant est il a noter que aucunes euvres et operations sont adonnees a Dieu selon la causalité, c'est a dire selon qu'il est cause des choses, et  non selon l'essence comme boire, courir.
Aucunes sont attribuees selon l'essence et non selon la causalité comme justicier, garir.
Aucunes sont attribuees a Dieu ne selon la causalité, ne selon l'essence comme pechier, errer.
Comment se font les miracles.
Pour ce que par la divine puissance se font les miracles, pour tant il est appartenant de traicter d'iceulz.
Saint Augustin apelle ce estre miracle, quant aucune chose haulte et non acoustumee se fait ou survient, et par dessus l'espoir ou faculté du esmerveillant appert.
A dire que aucune chose soit miracle, quatre choses sont requises.
Premierement qu'elle soit de Dieu.
Secondement qu'elle previengne nature contre l'ordre de laquelle se fait.
Tiercement qu'elle soit evidente.
Quartement qu'elle soit pour le fortefiement de la foy.
Et pour tant, se l'un de ces quatre poins deffault, c'est merveille, non miracle.
Notez que aucunes choses sont par dessus nature, aucunes contre nature, aucunes sans le cours de nature ou sans nature.
Sur nature sont celles ausquelles nulles sont pareilles en nature, ne aussi en la puissance de nature, comme que une vierge enfante.
Mais contre nature sont les choses qui se font contre l'usage de nature, toutevoies elles se terminent et conforment selon nature, comme de illuminer et faire veir ung aveugle.
Mais sans nature  les choses qui se font selon le pareil cours et ordre de nature, mais pas toutevoies selon le commencement original de nature, come en la mutation des verges en serpens.
Car ce eust peu estre fait selon l'ordre de nature par long pourrissement, car celles verges avoient en elles les raisons des semences pour produire serpens, toutevoies pour ce que l'operation de nature n'y fut a ce faire, ce fu miracle.
Toutes les fois que les choses sont faictes d'un ouvrier ou facteur par pareille succession, c'est a dire par samblable cours de nature, on le attribue a nature et dist on que c'est chose naturele.
Mais quant les choses sont produites d'aucun acteur ou faisant non samblables a l'operation de nature, mais soudainement, on l'attribue aux angeles et l'appelle on chose merveilleuse.
Quant les choses sont produites par   aucun faisant non pareil a cellui de nature et soudainement, on attribue ce a Dieu et l'apelle on miracle.
Il est a scavoir que aucune fois aucune puissance et l'operation ou le fait d'elle est naturel comme la veue et veir.
Aucune fois la potence est miracle et le fait est naturel, comme quant ung aveugle est illuminé et voit.
Aucune fois et la puissance et le fait est miracle comme l'enfantement d'une vierge.
Notez que les miracles et les choses merveilleuses se font aucune fois en choses estans, comme la station du soleil sans se mouvoir ou le reculement d'icellui.
Aucune fois se font en plantes ou arbres, qui ont vertu de croistre ou de fructefier, comme la verge de Aaron, qui flourit.
Aucune fois en choses sensibles, comme en l'asne de Balaam, qui parla.
Aucune fois en creature raisonnable, comme en faisant ambuler et aler droit les boisteux, ouir les sours, susciter les mors et l'enfantement de la vierge Marie.
Afin que nous sachons quant aucune chose est miracle, notez les differences entre les raisons causales et les semenceles et les natureles.
La raison causale est la puissance ou l'habitude passive de la creature sans aucune disposition que seulement Dieu fait d'icelle ce qu'il veult, comme il fist en l'enfantement de la vierge Marie.
Et en telz fais est simplement sans aultre moyen miracle.
Mais la raison ou la secrete vertu semenciale que une chascune chose a en elle couvertement est en la puissance passive de la creature avec certaine disposition longtaine, comme fu fait ez verges desquelles furent fais les serpens soudainement en ung moment.
Nature eut fait ce mesmes petit a petit par longue putrefation.
Et ainsi apert que les choses qui se font selon les raisons semenciales, qui sont ez choses, en partie sont natureles et en partie miraculeuses.
Raison naturele est puissance passive estant ez choses par maniere de habitude avec disposition prochaine, comme appert en la matere disposee, et aucune fois tant preste et tant prochaine qu'elle est toute paree de recepvoir la forme.
Et selon ceste maniere raison est naturele au grain, quant il est semé a produire blé ou fourment ou aveine ou pois, et ceste maniere n'est pas miracle.
Cy demonstre que Dieu scet toutes choses.
Dieu scet toutes choses presencialement, et toutes choses ensemble, parfaitement et immuablement.
Presencialement, c'est a dire tant purement, comme se toutes choses fussent en presence estans devant lui.
Il scet aussi toutes choses ensemble, car en soy voiant, qui est present a soy mesmes, il voit toutes choses.
Parfaitement, car sa congnoissance ne puet estre amenrie, ne agrandie.
Il scet toutes choses sans muableté.
Il congnoist toutes choses par la nature de son entendement, qui est immuable.
Et pour tant il est a dire que Dieu congnoist les choses temporeles eternelement, les choses muables immuablement par celle science qui est en son Filz.
Les choses contingentes, qui peuent advenir ou non advenir, qui se tiennent pour estre ou non estre, il les scet infailliblement.
Les choses advenir, il les scet comme presentes, les choses dependentes comme fermes par elles, les choses creees comme increees, les choses aultres que lui, il les congnoist par lui et en lui.
Notez la difference entre la science de Dieu, de Cristus, c'est a dire de Dieu homme, et d'un angele et d'un homme.
Car Dieu scet toutes choses ensemble, car il voit pluseurs choses par lui, qui est ung en soy mesmes les voit.
Car en la vision de Dieu n'est pas difference de ce qu'il voit et par quoy il voit, car il se voit par soy, et en soy voit toutes choses.
Cristus comme homme scet toutes les choses que scet Dieu, mais point tant clerement.
L'angele de Dieu a l'entendement simple conforme, c'est a dire les choses qu'il scet, il les scet ensemble actuelement par science de vision comme Dieu, combien qu'il ne scet toutes choses que scet Dieu.
Mais l'homme scet seulement une chose actuelement, car combien qu'il voit pluseurs choses, toutevoies point les voit vivement par une maniere, mais par pluseurs, c'est a scavoir par pluseurs similitudes des choses.
Combien que la sapience de Dieu en elle et en soy consideree soit une et sans diversité, toutevoies elle sortist divers noms.
Quant a ce que la sapience de Dieu congnoist les choses possibles, qui peuent estre et non estre, elle est apellee science ou congnoissance.
Et en tant qu'elle congnoist toutes les choses qui se font au monde, on l'apelle vision.
Item en tant qu'elle congnoist les choses bien faites et les bien fais, elle est appellee appreuvement ou approbation.
Item en tant qu'elle congnoist les choses advenir, elle est apellee provision.
Item en tant que elle congnoist les choses a faire de Dieu et par lui, on l'apelle disposition.
Item en tant que elle congnoist les esluis, elle est apellee predestination.
Item en tant qu'elle congnoist ceulz qui seront dampnéz, on l'apelle reprobation repreuvé.
La congnoissance divine, comme soit tres parfaicte, elle congnoist toutes choses parfaitement et distinctement soubz toutes les conditions que les choses ont.
Et pour tant elle scet les choses qui seront estre advenir, les choses presentes estre presens, scet aussi les bonnes choses qui sont et seront a approuver et les mauvaises a reprouver.
Se tu vouldras scavoir comment Dieu scet les choses mauvaises, il est a noter qu'il advient que par deux manieres on congnoist aucune chose.
L'une est par l'espece et forme propre de la chose ou par forme estrange et d'aultre chose.
Par la premiere, on congnoist les habits ou les habitudes, comme les habits du couraige ou d'entendement ou du corps.
Comme sapience et science et vertu sont habits de l'ame, force, vigueur, beaulté des membres et la disposition d'iceulz et la composition du corps sont habits corporelz.
Par la seconde maniere sont congneutes les privations, les choses qui rien sont de leur proprieté si non par relation aux choses qui sont, ausquelles ostent et separent ou soustraient aucune qualité ou proprieté, et aussi privation, une inclination ou une aptitude ou disposition estant es choses corporeles et materieles, par quoy elles tendent a corruption.
Item par la premiere maniere de congnoistre on congnoist la lumiere, par la seconde les tenebres.
Et pareillement il est a dire que par la premiere maniere on congnoist le bien et ce qui est bon.
Par la seconde le mal, car par la forme de l'habit opposite, c'est a scavoir par le contraire.
Car mal n'est aultre chose que privation de bien.
Pour quoy il est a dire que Dieu congnoist le bien par ung seul moyen, c'est par sa propre essence.
Le mal congnoist par double moyen, car par son essence il congnoist l'abit opposé et contraire a   malice, et par le moyen de cest habit estant en lui congnoissant, congnoist le deffect et deffaulte, et pour tant dist on qu'il congnoist le mal et les choses mauvaises de loingz.
De predestination.
Les diffinitions de predestination, Saint Augustin assigne quatre.
La premiere est que predestination est la prescience des bienfaitteurs de Dieu.
La seconde est que predestination est une preordonnance et preparation d'aucun a la glore.
La tierce que predestination est ung propoz d'avoir pité et misericorde.
La quatriesme est que c'est une preparation de grace en ceste vie et de glore en l'aultre.
En la premiere diffinition est notee la divine congnoissance et la predestination de Dieu, en la seconde la election, en la tierce voulenté, en la quatriesme adrescement ou direction en fin.
La cause active ou efficiente de predestination est Dieu quant aux effects denotéz et contenus ou nom de predestination.
La cause materiele est cellui qui est predestiné et preordonné.
Mais il y a maniere ou ordre en predestination, car premierement est donnee la grace et aprez la glore.
La cause finale est  afin que «  nous soyons saintz et purs et nets sans tache  ».
Notez bien la difference que met l'Apostle, c'est a scavoir vocation, justification, predestination, magnification.
Vocation retrait de mal.
Justification regarde le premier bien de grace.
Predestination regarde le bien final, la retribution de la glore eternele.
La magnification est grandeur de la glore de paradis.
Ou tu pues dire que predestination ordonne a la glore.
Vocation donne la grace et la presente, justifiement le conferme et le donne de fait par remission des pechiéz, mais magnification le multiple par glore.
Il est a scavoir que action ou operation ez choses divines comme ez choses materieles se partist en deux.
L'une met dehors en la chose en laquelle elle euvre, comme la chaleur du feu, qui eschauffe ou ard.
L'aultre ne met riens dehors, comme vision au regard de chose visible.
Le veu de l'ueil ne met riens dehors en ouvrant en la chose visible par aucune mutation.
Et ainsi pareillement en Dieu est double action.
Une qui met dehors en la chose faicte comme creation, par laquelle Dieu cree et fait les choses.
L'aultre ne met riens dehors, comme predestination   ne fait aucune necessité ou constrainte a ceulz que Dieu dispose a la glore eternele.
Exemple: Dieu scet se tel mengera aujourd'huy ou non.
Toutevoies iceulz ont pouoir de mengier ou de mettre la main a la bouche.
Car se predestination fesist necessité aux choses, pluseurs inconveniens s'ensievrroient.
Car pour neent seroient proposéz les loiers aux bons et les paines aux mauvais.
A tort seroient remuneréz les bons et pugnis les mauvais.
Dieu seroit facteur de noz maulz.
Et nulle raison seroit d'esperer aucune chose ou de supplier.
Seroit aussi evacuee et widié la liberté et franchise de la liberté, qui est franche a faire ou non faire equalement.
Item et ne seroient a reprendre ne a vituperer les malfaiteurs, ne a loer les bienfaitteurs.
Toutevoies il est a scavoir que ceste preposition est de double et de deux entendemens.
Se Dieu l'a presceut ou prevenu, il est necessaire qu'il adviengne.
Car au sens conjoinct elle est vraie, au sens diviz et separee elle est faulse, et y est necessité de l'antecedent, non pas du consequent.
Car combien qu'il y aist habitude et convenience pour inferer l'une proposition cathegorique, c'est a dire simple, a l'aultre, pour tant n'est il necessité que les termes soient de fait.
Exemple a arguer ainsi: se il est homme, il est animé ayant ame, se est necessité au regard du consequent, non pas de l'entendement, car homme puet non estre, toutevoies la consequence demeure necessaire.
Et de cela nous avons l'exemple de Boece ou livre DE LA CONSOLATION DE PHILOSOPHIE: se aucun voit ung aultre faisant une roe, il est necessaire qu'il face la roe, et toutevoies sa veue n'est pas cause de la faction de la roe.
Ainsi Dieu prevoit les maulz que fait cestui qui les euvre, et toutevoies pas n'est cause des maulz qu'il fait, et neentmoins, il sera se il est preveu de Dieu.
Item le mesmes Boece met ung aultre exemple: se aucun auroit l'ueil tant cler et tresperchant que il veist les choses advenir, non pour tant voit les choses quant a l'avenue, qui est de pouoir avenir ou non selon le libere arbitre.
Item le ouvrier en la matere neueuse bien voit le neu ou la deffaulte de l'effect qu'il veult faire, et toutevoies il n'est pas cause du deffault qu'il voit.
Ou livre de vie sont deux pages.
L'une est de la justice presente ou de la justice presente, de laquelle on puet estre osté et plané.
L'aultre page est de la disposition et ordonnance eternele, de laquelle nulz sera plané ne trachié.
Il est difference entre predestination et prescience, car predestination est precedente congnoissance des bons avec les causes et la causalité d'iceulz.
Mais prescience dit prealable congnoissance des mauvais sans causalité au regard de Dieu, mais est residente envers le franc vouloir, qui se dist libere arbitre.
Quant les saints docteurs dient que predestination se aide par orisons, pas n'est a entendre telement que chose temporele soit cause de l'eternele, mais quant a l'effect de ce que fait predestination, orison aide, c'est a dire quant a la grace et glore que donne ou est donnee par predestination, car selon icelles le libere arbitre bien puet ouvrer et aidier a la predestination.
Et pour tant comme Dieu prevoit a chascun homme estre a saulver, ainsi il prevoit la maniere par laquelle doibt estre saulvé.
Pour quoy soit est qui dist: je vueil faire ce qui me plaist, car se je doy estre saulvé, je seray saulvé.
Et se je doy estre dampné, je seray dampné.
Pareillement soit seroit le malade disant: je vueil faire mon plaisir beuvant et mengant.
Car se je doy garir, je gariray, et se je doy morir, je morray.
Car ainsi les medecines seroient inutiles.
Et pour dire se Dieu permet le libere arbitre lequel puet et l'un et l'aultre, cheoir en mal point le permet si non justement.
Et de rechief se il le previent par grace, a nulz fait tort.
Quant dont Dieu repreuve et dampne les mauvais, il euvre selon sa justice.
Quant il predestine, il euvre selon la grace et misericorde, laquelle pas forclost justice.
Dont il est a noter pour plus grant evidence des choses dictes que la verité des propositions cathegoriques, c'est a dire simples et signifiant la verité des oroisons et prononciations par affirmation ou negation, consiste et est de l'entité, c'est a dire de l'existence des termes, comme de dire Jehan est sage ou tel est fol.
La proposition dont cathegorique considere comment le predicat compete au subject et comment le subject se tient et est ordonné au predicat.
Mais la verité des propositions ypothetiques depent de l'abitude convenable d'une proposition   cathegorique a l'autre.
Car les propositions ypothetiques contiennent deux cathegoriques du mains, come «  se le soleil est levé, il est jour  ».
L'une cathegorique est «  se le soleil est levé  », l'aultre est «  il est jour  ».
La verité de ceste proposition ypothetique est et depent de l'ordonnance et habitude ou convenience de ces deux propositions cathegoriques ensemble.
Pour tant dont que de la raison de la proposition condicionele et de sa nature est que se elle est vraie, elle est necessaire, et s'elle est faulse, elle est impossible, il est a scavoir que ceste proposition «  se Dieu scet ou a prevenu  », qui est condicionele, «  cestui devoir estre a saulver, necessairement il y sera saulvé  », combien qu'elle soit une et pareille selon la matere et forme, toutevoies elle est aultre et aultre selon le sens, selon que cest adverbe  «  quod  » , qui est une diction determinative, c'est a dire restraintive, determine le mot mis au subject ou au predicat.
Se dont aiant regard a Dieu, ce mot ou diction «  necessaire  » determine le mot du subject, adont l'oration comme bien et deuement ordonnee est, comme il apartient et est en sens compost et vraie.
Car il est certain que Dieu, qui est cause loingtaine de cest effect estre saulvé, attendu que a lui les choses advenir sont presentes, voiant par moyen ou par cause prochaine tel estre a saulver et la maniere de la salvation, en son eternité la predestine avec causalité que Saint Augustin declaire par sa diffinicion disant que predestination est une precedente ordonnance d'aucune personne a la glore, en laquelle diffinition est notee la election de Dieu, la cause et maniere, et par quel moyen se fera sa salvation.
Mais se ladicte oroison se partist et divise de ladicte situation et plus au contraire telement que la diction «  necessario  » determine le mot ou le terme du predicat, ladicte proposition est divisee, c'est a dire de sens divis, et est faulse.
Car la voulenté de Dieu comparee a noz merites ou a la prescience des merites, se puet comparer par deux manieres: ou par maniere de antecedent, c'est a dire qu'elle adevance et precede la prescience des merites.
Et ainsi on dist que l'antecedent et son object est la voulenté de Dieu precedente, et l'object est cellui qui rechoit la grace faisant et acomplissant la voulenté de Dieu selon la disposition de la prescience, et apelle on ledit object le bien deu a nature.
Ou se puet comparer par maniere de consequent et ensieuvance.
Et ainsi l'object est le bien deu a la personne, comme dist ung notable docteur Damascenus.
Car Dieu par sa premiere voulenté «  veult tout homme estre saulvé  », en tant qu'il est homme.
Mais selon la seconde voulenté pas   ne veult cest homme malvais estre saulvé, pour tant qu'il est malvaiz et reprouvable.
La voulenté de Dieu precedente est selon l'ordre et le cours de nature finablement, ainsi qu'elle a esté creee de Dieu.
La voulenté de Dieu consequente, ensieuvante, regarde l'ordre de la personne, selon que par son libere arbitre ou du sien ou de l'aultre est finablement disposee.
Et ce que dit est, est a entendre et est dit selon la realité et la verité reale, mais a parler selon les termes de logique, on puet dire en ceste maniere que comme le saulvement de l'homme soit de nature contingente, comme des choses qui peuent advenir et non advenir, elle ne puet estre necessité ou restrainte par necessité.
Ce que puet estre et non estre, il est contingent et point necessaire, comme dist le philosophe Aristotiles ou second livre qui s'apelle PERI ARMENIAS.
Se on demande pour quoy Dieu a predestiné ou esleu tel ou tel et non cellui ne cellui, on ne le pourroit dire ne expliquier en ceste vie mortele.
Et pour ceste cause, l'Apostle escrie en l'onzieme chapitle de l'epistle aux ROMMAINS: «  O autteur des richesses de la sapience et science de Dieu.
En quant sont sans comprehension et incomprehensibles sont ses jugemens, c'est a dire que les jugemens de Dieu et ses dispositions des choses nulz ne puet entendre ne comprendre.
» Se tu dis que les reprouvéz reboutent la grace, il est vray, mais se ilz fussent predestinéz non finablement ne jusques a la fin, ilz le rebouteroient.
Pour quoy Saint Augustin ou livre DE LA PREDESTINATION DES SAINTS dist: la grace que secretement et couvertement est donnee aux cuers humains ne est refusee ou reboutee d'aucun cuer dur, car pour tant est donnee, afin que dureté du cuer soit reboutee.
De reprobation.
Reprobation ou reprouvement, comme dist Saint Augustin, est prescience de l'iniquité d'aucuns et preparation de leur dampnation.
Et pour tant notez que en reprouvement sont trois choses.
L'un est le reprouvement depuis l'eternité de l'iniquité, c'est a dire que Dieu eternelement a prevue l'iniquité de ceulz qui doivent estre dampnéz.
L'aultre est le obduration ou l'obstination d'iceulz, c'est a scavoir le abstraction de grace ou present de leur vie.
Le tiers est la preparation de la paine eternele en l'aultre siecle advenir.
Se dont on demande, se reprobation a cause du costé de l'homme quant a la premiere deserte ou merite de l'home, il n'est cause nulle.
Quant au second, il y a cause meritoire et effective ou active.
Quant au tiers, il y a cause meritore, mais pas effective.
Et par contraire en la predestination sont trois choses contraires.
Mais en ce est difference, car predestination ordonne la glore selon le bon plaisir, mais reprobation prepare et appareille la paine selon la requeste des merites ou demerites.
De l'enduricement ou obduration il est a scavoir que obduration dicte  selon la similitude de l'enduricement ez corps.
A la dureté des corps s'ensieuvent trois proprietés.
La premiere est non estre abile, ne disposee a recepvoir aucune emprainture.
La seconde est stabilité et ferme pour demourer en soy.
La tierce est force pour resister.
Par ces trois manieres le cuer humain est dit endurcy en soy mesmes.
Premierement par inhabilité de recepvoir la grace.
Secondement par ferme adhesion, c'est a dire par force adherence et aherdement au pechiet.
Tiercement par rebellation des inspirations divines et des commandemens.
Et pour ce il est a demander, se les prescheurs de Dieu ne peuent deservir et les obduréz et reprouvéz deservir.
A quoy il est a dire que la science de Dieu est comparee aux choses creees, comme l'art de l'ouvrier aux choses faictes selon l'art.
Et pour tant ainsi que l'art non seulement est congnoissance, mais aussi faisant et ouvrant les choses qui se font selon l'art, mais congnoist des choses qui se fourvoient des rieules de l'art seulement, ainsi la science de Dieu congnoist et fait  elle congnoist et voit les maulz et pechiéz, qui sont desvoiemens de la loy eternele, et au regard d'icelles n'est pas factive ne cause.
Et par ce appert que les bons qui par grace sont justifiéz ne sont seulement congneus eternelement de Dieu, mais aussi sont esleuz pour avoir grace.
Les pecheurs qui ne sont pas justifiéz par grace ne sont pas esleuz ne preordenéz de Dieu a la coulpe, mais seulement sont presceus que pas n'auront grace et que ilz seront relenquis a leur nature.
Et pour tant que tous agens ou facteurs ne peuent riens en ce qui est par desseure eulz, pareillement nature ne puet en aucun fait meritore qui passe sa faculté et son pouoir, mais elle puet au fait de pechiet, qui est demeritore et desert paine, comme en aucune chose dedens et dessoubz humaine nature.
L'homme en pechant   descend de la dignité de sa nature, et ainsi appert que les presceus peuent demerir et deservir paine perpetuele par leurs demerites et malices.
De la voulenté de Dieu.
La voulenté de Dieu est distinguee en deux.
L'une qui se dist le bon plaisir, et encores ceste est de deux manieres.
L'une qui se dist precedente, laquelle aucune fois ne est complete ne acomplie.
L'aultre qui s'apelle consequente ou ensieuvante, laquelle jamais demeure incomplete ou imparfaicte.
L'aultre qui se dist voulenté de signe qui se remonstre par aucuns signes de dehors, et ceste demeure aucune fois non complie.
Raison est, car la voulenté de Dieu puet estre prinse doublement, c'est a dire proprement.
Et ainsi a prendre on l'apelle le bon plaisir de Dieu ou on le puet prendre par maniere de translation en usurpant.
Et par tele maniere de voulenté selon la premiere acception, Dieu est dit vouloir aucune chose, et ce vouloir est Dieu.
Mais selon la seconde maniere, qui est une samblance de vouloir, comme de cellui qui samble vouloir aucune chose, tel vouloir ou tele voulenté n'est pas Dieu.
Ceste division ou distinction n'est pas reale, mais vocale selon la voix, comme ire puet estre dicte proprement mouvement de ire, ou par methaphore, c'est a dire par translation et similitude, est dicte signe de ire.
La voulenté de Dieu qui est dicte le bon plaisir de Dieu consequente est droicte et souffissante ou d'effect et sans reprehension.
Et pour ce qu'elle est droicte, nulz est droit se il ne se conforme a elle, c'est a dire que sa voulenté soit la voulenté de Dieu en soy raportant a elle.
Item pour ce qu'elle est souffissant de faire et acomplir ce qu'elle veult, riens contre elle puet estre fait par nulle quelconque creature, ne estre empeschié.
Item et pour ce qu'elle est sans reprinse ou reproce, riens commande ou seuffre si non justement, riens ne conseille ne fait si non bien.
Cincq sont signes du bon plaisir de Dieu, c'est a scavoir ce qu'il commande, ce qu'il deffend, ce qu'il conseille, ce qu'il permet sans commander et ce qu'il fait ou a fait par operation, desquelz cincq le nombre se prend par ceste maniere.
La voulenté divine proprement a parler ou elle est au regard des choses presentes ou de celles a advenir.
S'elle est au regard des presentes, qui sont bonnes, elle est apellee complissement ou operation.
S'il est mal, elle se dist permission ou souffrance.
S'elle est au regard des choses advenir, ce puet estre par trois manieres.
Ou c'est mal, et ainsi elle se dist prohibicion, deffense, ou c'est bien necessaire, et adont se dist commandement ou bien surhabondant, et se apelle tele voulenté de Dieu conseil.
Contre les trois premiers signes, est a scavoir commandement, prohibition et conseil, puet aucune chose faire, car ilz sont ou se tiennent comme en faire.
Mais contre les deux derrenieres ne puet on riens faire, c'est a scavoir permission et operation, car ilz se ont come en estre fait, et ce qui est fait ne puet non estre fait.
De ces  notez que commandement dit obligation a faire bien et ce qui est bon.
Prohibicion dit obligation a fuir et non faire le mal.
Conseil dit la doctrine par laquelle nous scavons que se on fait ce que est conseillié, bon loyer aporte.
Et se il n'est fait, il aporte paine et tourment.
Permettre ou permission dist et emporte privation de deffension, car point deffent, et est signe de la voulenté divine, non par regard du mal qui est permis, mais par regard du bien qui se fait du mal qui est permis.
Car Dieu ne seuffre aucun mal estre fait si non pour en extraire aucun bien, comme il apert ez temptations du deable, lesquelles prouffitent aux saints en beaucop de manieres.
Et encores se le mal ne fut ou bien, en ce qui est bon ne seroit aucune beauté absolute parfaicte, car le bien par comparison au mal plus reluist et se demonstre.
Comparison ou comparer une chose a aultre segnefie aucun fait ou operation en la chose par qui se compare et raporte la creature au createur.
De la confermeté ou pareilleté de nostre voulenté a Dieu, il est a scavoir qu'il y a deux manieres de conformités.
L'une s'apelle conformeté de proposition et l'aultre conformeté de proporcionaleté.
Conformeté de proportion est une pareilleté de voulentés en elles selon la raison d'essence.
Et ce est impossible, car nulle proportion est ne puet estre de ce qui est finis et determiné a ce qui est infinit sans terme et mesure.
Secondement puet estre aucune conformeté qui se dist selon la pareilleté ou pareillement soy avoir.
Car il est possible une mesmes chose estre volue de l'un et de l'aultre, c'est assavoir que   l'homme vueille ce mesmes que Dieu veult selon le vouloir que il veult que nous voulons.
Se nous atendons a ceste conformeté en la forme de vouloir, adont se nous voulons avoir loyer de nostre euvre, il convient que toudis soyons conformes a lui en la forme de vouloir.
Et se on demande se absolutement nous sommes a ce tenus, il est a dire que il est conformeté actuele et en fait a laquelle ne sommes tenus si non par le moyen de charité estant de fait en nous, et non aultrement si non pour le temps et le lieu.
Quant aucun pense a la verité de Dieu, il le doit croire, quant il pense a la bonté de Dieu, il le doibt amer.
Il est aussi une conformeté selon l'abit et l'abitude, qui est par dedens habituelement, a laquelle on n'est pas tenu, si non quant il souvient de fait de la bonté de Dieu en pensant et meditant, et adont se doibt preparer a la charité et amour de Dieu.
De la conformeté au regard de ce qui est volut et que on veult, il est a scavoir que selon la voulenté de la sensualité, selon l'ame sensible, nous ne sommes tenus d'estre conformez a la voulenté divine, ne en la chose voulue, ne en la forme de vouloir.
Voulenté de sensualité est seulement es bestes mués.
Et pour ce quant a ceste tele voulenté point pecheriesmes, se nostre raison ne fust joincte a icelle par accord a laquelle raison apartient de refrener ou restraindre et retraire la sensualité, mais par voulenté de raison deliberee et advisee nous sommes tenus estre conformez et nous conformer en la chose voulue, dont il apert a nous absolutement sans doubte, mais qu'il nous conviengne et apartiengne Dieu ce voloir a nous.
Mais s'il ne nous duit et n'est prouffitable, combien qu'il soit bon en soy, Dieu ne veult pas ce nous vouloir et ne sommes tenus de ce vouloir.
Et pour tant se je scay que Dieu veult la mort de mon pere, je puis neentmoins vouloir sa vie et labourer a ce, car Dieu ne veult pas que je vueille ce qui est contraire a mon pere.
Par voulenté condicionee ne sommes tenus d'estre conformez a Dieu.
Et pour ce quant il pluit, nous vouldriesmes qu'il ne pluist pas, se Dieu voulsist, car par non vouloir sans condicion, pas ne descordons a la voulenté de Dieu, car ce n'est pas vouloir simplement, ce que Dieu ne veult simplement et absolutement, comme la sentence de Dieu en menasçant que aucunes fois il change et mue, quant les merites se muent, et tele voulenté menachable ne sommes tenus de vouloir.
Conformeté de la divine voulenté puet estre consideree en quatre manieres selon l'habitude et la disposition de soy avoir des quatre causes.
Premierement selon l'habitude de la cause materiele, comme quant une mesmes chose est volue ou non vueillé, qui se raporte et a comme matere au regard de ce que le fait de la voulenté se tourne.
Et pour tant ceste conformeté est seulement selon aucune maniere d'estre seulement et non simplement, car l'estre simplement ne procede pas de la matere ou de la forme.
Secondement se prend conformeté selon la cause faisant et effective, comme quant aucun c'est a scavoir veult que Dieu veult qu'il vueille, car Dieu en lui a fait ceste voulenté.
Dieu une chascune voulenté a ordonné en bien, et ce veult que nous veullons.
Tiercement selon la cause finale, comme quant aucun ordonne ses fais a la glore de Dieu, pour laquelle Dieu fait toutes choses.
Et en ces deux manieres toute conformeté consiste essencielement.
Quartement se considere conformeté selon la cause formele, comme que aucun vueille par charité ce que Dieu veult, comme Dieu veult toutes choses par charité.
Et en ceste maniere consiste et gist la perfection de conformeté, c'est a scavoir que le fait de nostre voulenté d'autant soit plus conforme a la voulenté divine en quant est meilleur et plus parfait.
Des choses dessus dictes recueilliez que plaine conformeté a Dieu contient et comprent quatre choses.
Premierement que nous vueillons ce que Dieu veult.
Secondement que nous vueillons ce que Dieu veult que nous vueillons.
Tiercement que vueillons pour quoy il veult.
Quartement que nous vueillons par tele maniere qu'il veult.
Mais conformeté est tresble de trois manieres.
Premierement se conforme a Dieu en la chose voulue seulement, comme les Juiz estoient conformes a Dieu en la mort de Jhesu Crist.
Secondement quant on se conforme en la chose volue et en la fin, mais point en la maniere, comme quant on fait aucune chose non par charité.
Tiercement quant se conforme en la chose voulue et en la maniere, mais pas en la fin, comme quant l'intention du faisant se extend et retort en aultre fin bonne.
De la justice de Dieu.
Justice se prend en trois manieres.
Premierement quant on rend a aucun ce qu'il a deservi.
Secondement quant on acomplit en payant ce que on a promis.
Tiercement quant ce que est imparfait se parfait.
Selon la permiere maniere la remuneration des bons et la pugnition des mauvais est euvre de justice.
Selon la seconde maniere l'incarnation de Jhesu Crist est euvre de justice, car ce fu promis par les prophetes.
Tiercement est apellee euvre de justice, quant Dieu justifie les pecheurs, quant ilz se habilitent et ordonnent a la grace en faisant ce qui est en eulz.
Notez que en toutes les euvres de Dieu on treuve justice et misericorde.
Mais justice aucune fois est couverte, et misericorde est manifesté, comme ou justifiement d'un pecheur malvais et sans pitié et au premier advent et a la premiere venue, quant fu né de vierge.
Aucune fois au contraire la justice est manifesté et la misericorde couverte, comme en la pugnition des enfans qui meurent sans baptesme et en sa seconde venue au jugement derrain.
Aucune fois et l'un et l'aultre est couvert, comme en la tribulation des justes et innocens, comme en Job et ez maladies des petis enfans.
Aucune fois l'un et l'aultre est manifesté, comme en la remuneration des Juiz et en la dampnation des mauvais.
Car les Juiz remunera et retribua par dessuz leurs desertes et les reprouvéz pugnit moins qu'ilz n'avoient deservi, laquelle chose est misericorde.
Mais aux ungz et aux aultres rendit selon leurs merites, c'est a dire aux bons bien et aux mauvais mal, et ce est justice.
Se tu veulz scavoir par quele justice l'homme est pugnis eternelement pour ung pechié qui passe fait en ung moment, regarde premierement l'auctorité de Ysaie le prophete: «  Leur ver ne morrera et leur feu ne se extaindera.
» Et le Psalmiste: «  Ilz yront selon et en la generation de leurs peres et jamais ne verront clareté ne lumiere.
» Et Saint Mathieu l'evvangeliste dist en la personne de Jhesu Crist: «  Alez, les mauldis, au feu eternel.
» Et ou livre de L'APOCALIPSE: «  Et la fumiere montera a tousjours sans fin.
» Encores par raisons ce se preuve et est demonstré.
La premiere est, car l'homme pecha en son eternel, c'est a dire en Dieu, qui est eternel, et pour tant a juste cause sera et doibt estre pugny en l'eternel de Dieu.
Item la matere du feu est eternele, c'est a dire la tache et l'ordure du pechié, et pour tant la paine doibt durer sans fin.
Item le pechié est commis contre cellui qui est infini sans fin.
Et pour ce, la paine doibt estre tele, mais ce ne puet estre par dureté et aspreté, car celle ne puet estre infinie, dont il convient que ce soit par durance de temps sans fin.
Item quant l'homme peche, il erre aucunement infinitement sans fin selon les parties de lui qui est raisonnable, irascible et concupiscible.
Quant il propose, il eslit le finit devant l'infinit jugant par la partie raisonnable la chose finie estre meilleure que celle qui est sans fin, et aherdant et tenant par la partie de l'ame dicte irascible plus a ce qui est fini et a fin que a ce qui est infini et sans fin, et desirant et convoitant ou appetissant comme meilleur le transitore et finit que ce qui est perdurable et sans fin.
Et pour tant il affiert et apartient que la paine soit infinie a perpetuité.
Item la mauvaise voulenté des reprouvéz est eternele, pour quoy la paine doibt estre tele.
Item il se demonstre par exemples: vendicion faicte comme en ung moment donne droit de possesser a tousjours.
Item une playe faicte en tres petit et pou de temps fait une fissure perpetuel.
Item par cheoir en une fossé par adventure fait demourer a perpetuité en icelle.
Item le criesme de leze majesté est temporel, et toutevoies la paine servile et de servitude est a tousjours.
Item effossion des yeulx esracier et les extraire est cause de aveugleté perpetuele.
Saint Augustin dist que Dieu rend mal pour mal, c'est a dire paine pour pechiéz, et ce par justice, car il est juste.
Item rend bien pour mal, c'est a dire grace aux injustes, car il est bon.
Item rend bien pour bien, c'est grace pour grace, car il est bon et juste.
Jamais ne rend mal pour bien, car point est injuste.
Est encores a scavoir que aucun est pugnis en ceste vie pour soy mesmes, afin que le pechié par lui commis soit purgié.
Comme dist Saint Jehan evvangeliste de nostre Seigneur: «  Tantost qu'il eut gary ung malade, il lui dist: advise toy, tu ez gary et sain, que tu ne peche plus.
» Item afin que pour le pechié soit perpetuelement tourmenté en ceste vie et en l'aultre comme Herode.
Item afin que coulpe soit evitee ou eschevee.
Exemple de Saint Pol, qui estoit tempté continuelement de l'esperit malvais de vaine glore pour les miracles et les choses merveilleuses qu'il faisoit, pour quoy requist a Dieu qu'il lui ostast et Dieu ne le voult faire, afin qu'il fust tousjours sur sa garde et tant plus humble se tenist en humilité considerant   sa fragilité.
Pour quoy disoit: «  Afin que la grandeur des revelations divines ne me eslievent par orgueil, Dieu m'a donné l'angele de Sathanas mon adversaire, qui me collafise  », c'est a dire me donne buffes de vaine glore.
Item afin que la glore eternele soit donnee en l'aultre vie.
Comme il est escript au livre des ACTES des apostles: «  Il convient que par pluseurs temptations et tribulations nous entrons ou royaume des cieulz.
» Ez premiers deux cas Dieu excercite et demonstre sa justice, es deux aultres sa misericorde.
Item est on pugnis en ceste vie pour Dieu, c'est a dire afin que Dieu soit glorefié, comme avons exemple en l'evvangile de Saint Jehan de l'aveugle néz, quant ses apostles lui demanderent: «  Qui esse? Qui a pechié, ou cest aveugle ou ses parens?  » Et nostre Seigneur respondit que nulz d'eulz, mais afin que Dieu soit glorefiet en lui.
Item Dieu pugnist aucuns, afin que les promes soient edefiéz.
Ainsi fu pugniz Thobie, afin qu'il donnast aux aultres exemple de pacience.
Par ceste maniere sont pugnis les innocens et enfans, afin qu'il ne samble inconvenient aux pecheurs, se aucune fois sont tribuléz par le juste jugement de Dieu, et jugiéz ou ceulz qui abusent des choses consedees et prestees de Dieu, ou ceulz qui s'enforcent de ravir les choses non ottroyees.
De la misericorde de Dieu.
Misericorde se dist en trois manieres selon l'ethimologie, c'est a dire selon l'interpretation.
Premierement misericorde est interpretee come partissant ou dividant la misere du cuer, et en tele signification est elle prinse en celle auctorité: les angeles et ceulz qui sont en paradis n'ont besoing de misericorde, car en eulz nulle misere est.
Et par ceste maniere misericorde est seulement en terre.
Secondement misericorde est interpretee comme mettant arriere la rigoeur du cuer, et ainsi est acceptee en celle auctorité: «  Misericorde et verité se sont rencontrees  », car verité procede selon la rigueur.
Mais misericorde met arriere ceste rigueur rendant loyer par dessus la deserte et pugnissant moins qu'on a desservi.
Et par ceste maniere misericorde est aussi en enfer.
Tiercement misericorde est dicte comme merveilleuse doulceur arrousant les cuers, et par ceste maniere misericorde est principalement ez cieulz.
Combien que Dieu est juste comme il est misericors, toutevoies on dist qu'il lui est propre d'estre misericors plus que estre juste, car riens est requis pour acomplir l'euvre de misericorde si non sa voulenté.
Mais pour acomplir l'euvre de justice, aucune chose est requise du costé de l'homme, comme l'exigence et la requeste des merites.
La misericorde de Dieu apert par les effects des benefices de Dieu, car il pardonne aux coulpables en delaissant la coulpe du mesfait et les paines qui s'ensieuvent au pechiet, desquelz deux parle le Psalmiste quant au premier dist: «  Dieu est propice en apaisant et secourant a toutes noz iniquitéz  » et «  garist toutes noz maladies  » quant au second.
Item il donne grace aux justes en donnant l'habit de vertu et le mouvement de vertu, afin que par le premier il face l'homme agreable a Dieu et digne de la vie eternele.
Mais par le second sa deserte croist et est augmentee.
De ces deux parle le PSALME: «  Dieu te corone  », c'est a dire advironne en coronant, «  de la corone de grace et de misericorde  » quant au premier, et «  en miserations  » quant au second.
A misericorde apartient de bien vouloir.
L'office de miseration est de bien faire, car miseration est comme accion de misericorde.
Car misericorde est proprement le piteux affect et vouloir du cuer seulement, mais miseration demonstre de fait la misericorde.
Item donne aux saints glore, et ce par deux manieres, car maintenant en espoir et en aprez en fait.
De ces deux dist le PSALME: «  Dieu est qui en bien remplist ton desir  » quant au premier, et «  ta jonesse sera renouvellee comme l'aigle  » et ce quant au second.
L'aigle, quant il s'enviellist et ne puet plus prendre viande, il vole par dessus les nuees en approchant le soleil tant que puet.
Et tant que estant tres eschauffé, se transporte et quiert une fontaine tres froide en laquelle il se plonge trois fois.
Et puis il retourne a son nid, et ses jones pouchins le soustiennent et nourrissent, et commence a trambler comme aiant les fievres, et commence aprez a suer.
Et par celle sueur il oste ses plumes.
Et aprez qu'il les a recouvrees, il va et quiert une roche de pierres, et tappe et fiert son bec a la plus aspre et dure pierre de la roche, tant qu'il oste son becq et lui en revient ung nouvel, et prend viande aussi bien qu'il fist onques, et ainsi se renouvelle et   ajovenist.
Et ainsi doit faire chascun pecheur et soy renouveller.
Et ce j'ay dit pour les posicions de l'auctorité dessus dicte qui parle du renouvellement de l'aigle.
Item Dieu par sa misericorde atend patiaument les pecheurs et les rapelle benignement et dissimule, afin de non pugnir et soy vengier et preserve de pluseurs perilz.
Il donne sa grace liberalement sans deserte et le multiplie, et aprez le conserve et garde, et que plus est, il le recompense par remuneration ez cieulz et en la glore eternele.
Item Dieu par sa misericorde rechoit joyeusement le pecheur retournant envers lui, et esmolit son cuer a faire penitance, et legierement pardonne l'offence, et aprez le pardon plus ne lui souvient de l'injure a lui faicte.
Item par misericorde Dieu donne adversité pour purgier le pechié.
Item il donne prosperité et provoque a son amour.
Item donne les sacremens pour acroistre les merites.
Item donne commandemens pour ceulz qui les gardent enrichir par bon loyer.
Item par misericorde reduit les errans et fourvoians a soy, ceulz qui vont maine a lui, les trebuchans relieve, ceulz qui sont drois et estans, il les tient sans delaissier, les perseverans introduit en sa glore.
Cy fine le premier livre de ce present volume.
.
