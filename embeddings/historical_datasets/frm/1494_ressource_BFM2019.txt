LA RESSOURCE DE LA CHRESTlENTE  Au point du jour quant Aurora se lieve,  Et peu a peu son exquis lustre eslieve  Pour esclarcir l'essence diuturne,  Ung reposant voluntiers se soublieve,  Et sa celule totalement relieve.
Se besoing est lors du sommeil noturne  Se clariffie par le vueil de Saturne,  Dont est l'engin aleigre et esveillé  Se par avant n'a resvé ou veillé.
Quoy que le soir de hault jour on se couche    Sur mol duvet, sur estrain ou sur couche    Pour reposer la sensualité,    Ne s'a l'envers soit la comme une souche,    Le dormir est a l'engin trop farouche    S'aulcunement est du soir alité,    Et oultre plus se la charnalité    De son sommeil ne se peult atourner,    On ne se fait que virer ou tourner.
Doncques par force de vouloir fantastique,     En atrossant ma cervelle acatique,     Je trespassis le mydi chabrouillé,     Prevaricant dë Isis le cantique.
Mon esprit fut comme demy estique     De tant l'avoir tourmenté et brouillé,     Mais quant j'eux bien maint propos barbouillé,     Vexacion par ung traveil acreux     M'asomeilla et me fit songer creux.
Acumulé de liqueur vapeureuse, perplex de vigillante vacacion, perturbé de sens, desnué d'avoir et de voir, offusqué par le dormitoire qui lors coaguloit le sens naturel de ma personne avec boursouffleuse oysiveté, qui permectoit a mon organe taisibleté, a mon serveau ruralité, a mon sens bestialité, a mes membres labilité, a mon engin debilité, repox a sensualité et au corps seul felicité et utilité naturelle, n'ayant aulcune vigueur de force, de pouoir ne de savoir fors seulement a mon povre cueur qui hanneloit et souffloit selon commune usance par les  conduys ad ce determinez, touteffois, moy en cest affaire labourant par le vueil de Dame Nature pour la grant sterilité de ma povre capacité qui avoit toute la nuyt jusques a celle heure veillé, resvé, fantastiqué et pencé en quelque chose trop longue reciter, je commancay a entrer en la plus estrange vision du monde.
Car advis m'estoit que je fusse en ung desert ou que ronces, espines, chardons, genestz et jonc marins  faisoient leur croissance selon la disposicion de Nature.
Et a l'un costé d'iceluy desert avoit une grant et enorme forest en laquelle arbres, herbes, boys, buyssons, bocaiges et petis remaiges estoyent ainsi que chose creue sans art et sans mesure.
D'aultre costé avoit une grant, enorme, terrible et accreuse riviere qui couroit plus tost c'un carreau d'arbaleste, de quoy l'eau estoit toute terreuse et sablonneuse et descendoit si impetueusement des rochiers et haultes montaignes qui alentour dudit desert estoient que jamais le Ras Sainct Mahé, le Pertuys d'Anthioche ne le Trou de Maumuson, lequel de dix lieux a l'environ de luy se faict  oÿr quant oraige et tormente se veulent en mer eslever, ne firent tel bruyt ne telz tempeste qu'elle faisoit.
Pour quoy, moy veant en telle fortune et miserableté, commançay a raviser les lieux et regarder ça et la se d'aventure je pourroye rencontrer, voir ou apercevoir chemin ou sente par quoy je me peusse de ce perilleux lieu absentir.
Lors en allant ung peu plus avant, je voys voir de loing une dame qui me sembloit de tresnoble et refulgent arroy, laquelle toute seulete comme une povre berbis esgaree se doulousoit et lamentoit a par elle en cedit desert.
Touteffois, non saichant qui elle estoit, ne me volus approcher.
Mais en me mussant de buysson en buysson au plus pres que je peux, advisay son estat, son geste, sa faconde et sa maniere de faire, laquelle estoit tant amyable et tant begnigne, quoy que douleur eust vexee et assorbee sa notable contenance, qu'il est impossible que langue peult suffire de narrer la disme de sa meliflue suavité.
Car la doulce et sumptueuse dame estoit vestue par aulcuns lieux d'un riche drap d'or,  decoré, enrichy et aorné de pierres precieuses a suffisance innumerable, comme dame venue et yssue de haulte et royalle propagacion.
Mais pource qu'en estrange contree et entre les mains de ses ennemys mortelz estoit tumbee, elle estoit tant foulee et tant souillee que c'estoit une pitié de la regarder pource que de ses riches ornemens et habillemens sumptueux l'un en avoit pris une piece, et l'aultre une aultre, en façon telle que la moitié de sa robe, ainçois plus que mains, luy avoient osté, decipé, gasté, desrompu et emporté tant et tellement que la peau ou du mains la chemise lui paroissoit quasi de toutes pars.
Quant au regard de son viaire, oncques chose ne fut plus delictable, plus doulx ne plus amyable.
Et a dire voir elle sembloit mieulx d'essence divine que de corpulence naturelle.
Mais par les grans tribulacions, plains et pleurs qui distilloient par les yeulx de son vis, estoit pale, deffaicte, morte, morne, froide, roide, fade et mate, triste, desconfortee, persuadee, foulee, troublee et de tous poincts vilipendee.
Parquoy  la noble et royalle dame, en se promenant parmy ces ronces, buyssons, espines et chardons, commança douloureusement, piteusement, en pleurant chauldement, a se complaindre et dire ainsi:  Dame Crestienté Moy qui suis fille du prothoplasmateur,   Constituee du divin redempteur,   Seulle heritiere des basses regions,   Pediseque de luy, seul protecteur,   Adjuvateur, pere, conservateur,   Reformateur de toutes legions,   Qui pour moy fit maintes religions,   Maint monastere et mainte eglise munde   Pour me tenir par l'universel monde, Par son sainct germe et hault thethragramate   Fit mon pouoir de sa doulce enigmate   En ce bas centre haultement decorer, Et puis aprés par son divin crismate   Loy judeïque retrogradee et macte; Si fut alors pour son nom adorer, Et pour ses fruys doulcement odorer.
Crestïenté je fus lors appellee Et de tous maulx doulcement repellee.
Depuis ce temps je suis tumbee es mains D'un tas de Turcs et de chiens inhumains Qui m'ont des maulx cent milliers fait souffrir; Et qui pis vault, les Chrestïens humains D'aultre costé n'en ont faict gueres mains, Quoy qu'a eulx tous me suis volue offrir, En me cuydant de leur yde couvrir; Mais pis me font, se je l'osoye dire, Dont j'ay le cueur courroucé et plain d'ire.
Plains, pleurs piteux et tribulacions Au temps qui queurt sont mes oblacions; Car comme dame du tout persüadee, Atroxemens et grans vexacions, Douleurs ameres, enormes passions M'ont trop souvant fait payer la souldee, Pour quoy chagrin m'a tellement souldee Avec soucy et douleur assouvye Que je ne sçay commant je suys en vye.
En mes esglises, posvre meschante, chante, Dont on me dit pour excellente lente Et sans mercy dame esperdue dehue, Quoy que jadis fusse regente gente; Il fault que dueil par voye et sente sente Si fort que suis la despourveue vehue, La plus qu'il soit dessoubz la nue nue; Et qui pis vault, tant ma laidure dure Que j'ay souvent chault et froidure dure.
Hellas! mes filz, mes enffans chrestïens, Moy qui le lieu du hault Jhesucrist tiens, Me lairrez vous ainsi vilipender? Voyez, oyez commant je me maintiens Et contemplez de quel sens la main tiens Pour la douleur de mon cueur impender.
Voz armigeres veillez tous appender Pour ces mastins du tout soubterraner, Qui sur nous veullent dessus terre regner.
Pource que suis pertroublee et doulente, Mectre me veullent a leur loy ydolante Pour abolir mon zodïacal trosne, Dont je me treuve de cueur et de dox lente, Ne plus pouoir en moy ne redolante, Puis qu'au sabat font de moy leur matrone, Car pis qu'encelle me tiennent en leur prosne, Et de Jhesus les joyaulx encoffrez: Je m'esbahis commant vous le souffrez.
Se plusieurs furent mes grans biens desservans Au temps jadis et mes droitz observans, Que font ilz ores qu'ilz n'oyent mes clameurs? Mais nenny non, au besoing nulz servans Ne trouveray qui soyent asservans Pour subvertir mes capaxes humeurs, Car aujourduy les vertüeuses meurs D'onneur haultain et de loyal service, Tout est tourné brouillin brouillas en vice.
Ceurs, fendez vous en oyant mes complaintes, Qui tant de fois se sont envers vous plaintes Par zizanique perte irrecuperable, Dont mes douleurs sont tellement empraintes En mon couraige et si treffort espraintes Qu'a mon tourment n'en est nul comparable; Dont mon cerebre de doulceur superable, De sens, d'avoir, de louenge et de pris Est de tous poincts desnué et despris.
Mise en exil pour vivre en hermitaige, Je suis banye de mon propre heritage, Voyant deffaictz mes singuliers suppostz; Se fus privee, maintenant suis sauvaige, Et pour maistresse suis ancelle en servage Par estrangiers pis qu'es mains d'Atropos; De tout mon faict rien ne vient a propos.
Commant doncques me puis je consoler Fors que de pleurs mon povre corps souler? Pource qu'on n'oit ma povre voix umbreuse, Je suis la dame sur toutes tenebreuse, Hors mon paÿs myse en captivité, Faisant mes plains de voix tremebundeuse, Plus que nulle aultre de tristesse habundeuse Qui vestibule sur mon cap tivité Hors de maniere et de cointiveté; Pour ma lïesse qu'est pieça preteree, Serve je suis de tous maulx alteree.
Se de dix mille dessoubz la lune l'un, Ou d'un grant tas de peuple commun ung Je peusse voir a mon secours courir, Ung poinct seroit, mais chascune et chascun Par le moyen de quelcune ou quelcun Ayme trop mieulx me voir mourant mourir Et en tresville pourriture pourrir, Plourer, gemyr en destresse tressee Ainsi que dame d'inconstance tracee.
Les Turcs maulditz, desloyaulx chiens mastins, Courent ma terre de soirs et de matins Et ma maignee ont trop martilloguee, Ne depuys lors que leurs divers hus tins, Propinez m'ont machinables hutins, De quoy ma loy est mal epiloguee.
Se la puissance de Dieu prealeguee N'y pourvoit brief par phas ou par nephas, Mieulx me vauldroit estre es mains Caÿphas.
Pour reconfort et pour tout preambule, De ça, de la, chascun me patibule, Me reputant pour servante meschine.
Se de mes biens on prent a Romme bule, Neantmoins ce, mon bruyt se latibule, Dont mille maulx ung chascun me machine.
Et se par ce peu ny pou je rechine, On me dira pour confort acquester: « Paix, vielle, paix! Vous fault il caqueter? » Ainsi seulete me convient guesmenter, Plourer, gemyr, souspirer, lamenter, Faisant de dueil ung trespiteux obstacle; Et pour mon corps mieulx experimenter, Il le me fault de tous poincts tourmenter, Retrogradant mon amenyt spectacle.
Las! le mistere du paraclit sinacle, Ou fut le sang Jhesucrist respendu, Pour les traitres chrestïens est perdu.
Pour la pitié et grant compassion Qu'avoit de nous, honteuse Passion Volut souffrir et son corps a mort mectre.
Et en la croix pour reparacion L'ame du corps fit separacion, Volant des limbes noz Saincts Peres desmectre, Qui jusqu'alors avoit volu permectre Estre interdis du deïffic premeve, Que transgresserent jadis Adam et Eve.
Mate, confuse, antique, decrepee, Vilipendee, revolvee, increpee, Reverberant ma propagacion, Pour quoy present de pencee atrempee, Puis que me voy de douleur actrapee, Hucher me fault ma congregacion, Qui en brief temps par aggregacion Me serviront, si leur plaist, en ce faict Tant que mon vueil et mon plaisir soit faict.
Las! Qui pourroit mes griefs maulx conspirer? Qui nuyt et jour me verroit souspirer Enormement de douleur scrupuleuse? Mon hannelit ne peult plus respirer Pour mon meshain qui ne peult empirer, Dont je me tiens de tous poinctz maleureuse, Dame esploree, femme tresdouloureuse, A bien gemyr present habilletee, Et de soulas du tout debiletee.
Chascun me court et chascun me discipe, L'un me traveille et l'aultre m'anticipe, L'un me degaste et l'aultre me destruyt, L'un prent mes biens, I'autre mes joyaulx gripe, Comme on feroit d'une meschant guenyppe, Par telz façon que n'ay fueille ne fruyt; L'un prent la rente, I'aultre prend l'usuffruyt, Ainsi demeure la terre pour le sens, Dont presque suis forcenee hors du sens.
Deseritee par suberbe rigueur, Me voy present sans force ne vigueur, Entre les mains d'une cepte paÿenne, Qui desnuer veullent mon povre cueur Du tout en tout de divine liqueur Pour adorer l'idolle turquïenne.
Leur synagogue et loy barbarïenne Par forces d'armes veullent remectre sus En despitant le hault Dieu de lassus.
Tant ay de maulx que ne les puis nombrer, Tant ay de dueil qu'il me fault obumbrer, Tant ay d'orreur que soubz le faitz je cline, Tant d'amertume il me fault denombrer, Tant de souspirs me viennent encombrer, Tant d'orreur ay que partout je decline, Tant de traveil j'apostille et recline, Tant de misere me convient supporter, Que je ne sçay comment les puis porter.
Hellas! mon Dieu, mon benoist redempteur, Qui de moy fus le primogeniteur, Je te requier par ta doulce clemence, Comme celuy qui est vray createur, Veille garder comme bon protecteur Ou centre val chrestifere semence; Car s'on achieve ainsi comme on commance, Chascun dira soit a droit ou a tort: « Alons jouer, car Chrestïenté dort.
» Quel mal sera ce, quel honneur, quelle honte A empereurs, a roys, a ducs, a conte, Si subjuguez sont par les mescreans, Et si par armes moy et eulx on surmonte Tant que leur loy dessus la nostre monte! Dignes serons d'estre ditz recreans, Car desja sont si avant conquerans Que de mes terres tant mauvaises que bonnes Ont transgressé les lymites et bonnes.
Les vraiz censiers, les notables marchans Me sont trop fort sur la queue marchans, Dont je deviens brehaignë et sterille Pour leurs soubdars qui par ville et par champs A leur soubhaict vont tousjours esparchans, Sans contredit ne deffence virille; Et qui pis est, en tute püerille Me tiennent ja, dont suis en grant esmoy, Ne reconfort n'y a plus nul en moy.
Ainsi mon temps se degaste et se pert, Comme a chascun evidamment apert, Par nonchaillance et ville lascheté; A mon besoing n'ay nul servant apert Qui soit en riens de hardïesse expert Pour m'aÿder de fine francheté, Dont maints paillars mon tresor crocheté Ont trop souvant comme larrons publiques, Par qui je suis en ces voyes obliques.
Pleurant, criant, en tristesse confite Je me maintiens, quoy que peu me proffite, Patibulee d'ambicïeuse atroxe, Chagrin, soucy par incoact m'afflite, Dont ma celule de toute joye est fricte, Qui du mehain m'a donné mainte trosse; Pour droicte voye je tiens oblique torce, Desconfortee et vexee au surplus Tant et si fort que mon cueur n'en peult plus.
L'Acteur Alors la noble et excellente dame, de tant et si longuement avoir ses complaintes et lamentacions desgorgees, dictes et proferees, comme troublee et traveillee par l'oppression du dueil qui lors la tourmentoit merveilleusement, se commança a enrouer, palir, changer et muer tellement que, par la diverse douleur que sa debille sensualité soubstenoit, a terre comme pasmee et demy morte se laissist choir, pource que les membres d'icelle estoient si foibles et si lassez que bonnement ne la pouoient plus soubstenir.
Mais touteffois par volunté divine se print a soublever et a revigourer peu a peu, jaçoit ce que a grant payne pouoit elle mectre ung pied devant l'aultre, en souspirant et pleurant amerement, par une voye oblique chemina tant et si largement qu'elle, par grant vexacion, payne et traveil, passa le mont de Synys et d'Aiguebellecte pour querir la residence du clymat francigene duquel,  comme il me sembloit, esperoit aulcun alegement.
Si volus tousjours pas a pas et loing a loing de veue d'oeil suyvre la tresdolente esploree pour savoir qu'elle deviendroit et a quelle fin elle contendoit.
Lors quant dudict clymat commança a sentir la tresequise suavité, fut aulcunement appaisantee de l'une partie de ses importunes tribulacions.
Et en marchant et allant songneusement par ladicte region, passa par devant ung tresnoble pourpris, exquis jardin et excellent vergier, lequel estoit fait, composé et constitué plus par euvre divine que naturelle, aorné et decoré de cent mille fleurs, fleurons et fleuretes sentans plus souef que basme, semé de beaulx rosiers, romarins, cyprés, passes roses, violiers, boutons, giroflees, hermignees, aspic, marjolayne, baselic, lavende, mirguet, muguet, et aultres fleurs d'odeurs suppellatives.
Les allees et chemin d'iceluy, pavees de fin mabre de Pise, blanc et noir en maniere d'un eschaquier.
Et le dessus d'aulcunes estoit couvert et umbragié de feuillages joyeux, de  ramaiges sumptueux et de frutaiges amoureux.
Autour et du long les hayes, lesquelles estoyent faictes de fleurs d'esbaulpins, eglantiers, loriers, grenadiers, guygnyers, serisiers, poriers, prunyers et pommyers fleuris, frutiffiez et maturez selon l'excercisse de Dame Nature, y avoit vignes artifficiellement treuillees, agencees, acoustrees et actintees, Dieu saiche commant; la fleur, le fruyt du raisin vert et meheur par cy, par la, d'un costé et d'aultre, par esgalle porcion en acroissance estoit.
Et a brief parler, quant je consideré l'esquisité et tryumphalité d'iceluy pourpris, ensemble la suavité, doulceur, saveur et flaireur odorifferante qui en redondoit, je l'estimoye plus a ung paradis terrestre que a ung pays terriffique.
Item dedens ledit pourpris avoit une dame de hault arroy nommee Dame Noblesse, descendue, yssue, propaganee et prymogenitee de l'ymperialle, royalle et pryamyde lignee troyenne.
Laquelle estoit en beaulté, pulcritude, doulce, amyable, courtoise, humble, begnigne  et gracieuse, tryumphamment acoustree d'une robe de drap d'or a la grant gorre, fourree d'ermynes, brodee d'orphaverie et enrichie de pierreries et perleries.
En son col en escherpe portoit gros coliers, grosses chesnes d'or de pris et de poix.
Son chief acoustré et decoré d'une coiffe faicte de fin or a la moderne façon.
Oultre plus elle avoit une belle couronne garnye de pierres precieuses et au plus hault fleuron d'icelle, droit sur le moytant du front, y avoit une escharboucle estimee a ung tresor innumerable autour de laquelle estoient rubis, saphirs, dyamans, jacintes, balais, esmerauldes, turquoyses et grosses perles orientalles.
Quant au regard de sa corpulence et excellente stature, elle estoit formee d'une taille la plus parfaicte du monde, haulte par raison, droicte comme un jonc, tendre comme rosee et necte comme une perle; corsaige compillé a souhaict de cueur, viaire plus poly c'un ymage, yeulx estincellans comme la rade du souleil, le cueur gay, dehaict, alegre et deliberé, la celule comble de science, playnne de prudence et riche de  savoir, le corpustule de pouoir, l'exigence d'avoir, premunye de tous honneurs, condicionnee de bonnes meurs, assouvye de toutes valeurs, soustenance des bienheureux et ressource des maleureux.
Car depuys l'advenement Jhesucrist estoit appellee pour sa nobillité, proësse, sagesse, et habillité deesse des armes, victorieuse de tous vacarmes et appuy de gentilz gendarmes.
Et a reallement parler elle estoit tant garnye de vertus, de haultes et de dignes loenges que Dame Nature y avoit mys le dernyer degré de sa science.
Et pource qu'elle estoit tant bienheuree et beätiffiee, la deïté supernelle l'avoit constituee, eslue et ordonnee pour preserver, garder et deffendre l'excellente et deïffique fleur de lix qui au moytant dudit jardin estoit plantee.
Laquelle par la grace de Dieu de jour en jour fleurissoit, multiplioit, croissoit, augmentoit et appendoit ses branches deça et dela, en long, en large et en travers plus que n'avoit faict depuis le temps du noble roy Clovys, qui par permission divine fut le premier cultiveur du courtillage   d'icelle fleur du lix, qui estoit belle, blanche, fresche, tendre et necte, sans fraction ne brisure aulcune, ne sans estre tachee, maculee, ne souillee en rien du monde.
Et de coste icelle avoit ung moult beau serf volant qui de l'erbaige croissant au pied dudit lix se nourrissoit et substantoit.
Et aprés sa substance prinse a l'ombre d'icelluy se dormoit et reposoit seurement sans craincte ni paour de personne du monde.
D'aultre costé y avoit ung tas de nobles, sumptueuses et requises bestellectes appellees hermynes qui depuis trois ans ou environ, par le vouloir et consentement de la predicte Dame Noblesse et par la fervente et singuliere amour qu'elles avoyent a la noble fleur du lix, estoient entrees audit jardin et telle acointance, alÿance et privaulté avoyent a ladicte fleur du lix que toucher, baiser et acoler la pouoient touteffois et quanteffois que bon leur sembloit, ce que jamais n'avoient faict.
En ce voyant et regardant la povre doulente passant par devant ledict pourpris, comme dit est, Dame Noblesse la commance a raviser et congnoistre, car aultreffois et des long temps l'avoit entretenue,  secourue et delivree des mains de ses ennemys mortelz.
Si vint au devant d'icelle jusques a la porte dudict pourpris et dist:  Dame Noblesse Ma chiere amye et ma seur dilective, Ma regrectee, ma desiderative, Mon alÿee et ma bonne compaigne, Ou allez vous si tresimplorative, Ainsi deffaicte, ainsi desolative, Toute seulecte par mons et par champaigne? Il semble advis que douloureux chant preigne Vostre doulx cueur et que si fort l'espreigne Que son soulas et sa lïesse amorte.
Si vous voulez que vostre dueil compreigne, Il convient bien qu'aultre note on appreigne.
Dont vient cecy? Vous estes demy morte! Hellas! Qu'av'ous? Quel vent present vous maine? Que querez vous? Qu'esse qui vous promayne? Ou gist le poinct de vostre adversité? Vous me semblez en tristesse inhumayne Toute plongee, ma bonne seur germayne.
Qui vous procure telle perversité? De regarder vostre diversité, Ne puis pencer si non qu'aux vers cité Est vostre corps, tant estes pertroublee; Et vous dis tant que ma capacité Ne peult pencer vostre neccessité Ne qui vous peult avoir ainsi troublee.
Donc vient cecy? Je vous ay veu plus fresche Que poisson vif qui en vivier se pesche, Et maintenant vous estes si deffaicte.
Qui est celuy qui vostre joye empesche, Ne qui ce mal si subit vous despesche Et qui si morne et fade vous a faicte? Je vous ay veu, dame, la plus parfaicte De tout le monde, rebondie et reffaicte, Et maintenant vous estes si estrange.
Le lieu ne sçay ou vous estes forfaicte, Mais advis m'est, de vous voir si infecte, Qu'on vous ait mys par despit en la fenge.
Qui sont les gens qui vous ont gouvernee, Entretenue, nourrie et yvernee Par tel façon que vostre geste porte? Qui vous auroit par quinze jours bernee Ou en ung van comme le ble vannee, Si esse trop quant au corps qui la porte? Si vous supplie qu'ores on se deporte, Et ou jardin entrez par ceste porte Pour la douleur du tout entroublier, Quoy qu'elle soit trop excessive ou forte; Puys que voyez que je vous reconforte, Tretous voz maulx vous convient oublier.
Prenez couraige, ne vous chaille de rien, Car se Dieu plaist, vostre bruyt terrïen Viendra en place, qui qu'en parle ou en grongne, Et voz ennemys domptera on si bien Par forces d'armes en brief temps que, combien Qu'ilz soyent plains de superbeuse grongne, Je me mectray tellement en besongne Qu'a leur dommaige et a leur grant vergongne, Au plaisir Dieu, seront matz et confus; Ne quoy qu'on die, qu'on murmure ou qu'on hongne, Ains que jamais leur terroüer eslongne, En despit d'eulx je vous remectray sus.
Sav'ous pas bien qu'au temps passé je fus Vous secourir tant de fers que de fus Des mains iniques de voz mortelz ennemys, A voz requestes sans en faire reffus, Dont en la fin ilz furent ruez jus Et de leurs terres entierement desmys, Prins et livrez pour estre a tourmens mys, Et puis aprés a griefve mort submys Quant de moy furent vaincus et recreans? Puis que jadis on s'en est entremys, Au temps present tant moy que mes amys Yrons en brief sur ces chiens mescreans.
Je suis bien seure qu'ilz ont sur vous les dens Et nuyt et jour sur voz paÿs tendens Pour vous destruyre et bouter a ruÿne, Sur voz lymites et bonnes residens, Comme larrons, desrobeurs, actendens De vous nuyre plus que fouldre ou bruÿne, Ou vous musser comme en terre fuÿne Ou comme en mer goucte d'eau qui pluvyne Pour adnuler vostre exquise memoire.
Mais j'ay espoir que la vertus divine Y pourvoyra de puissance si digne Que l'on mectra au dessus vostre gloire.
Par mon moyen trouveray assez gens Preux et hardis, en armes deligens, Promps en bataille, leurrez des faitz de guerre, Aÿde et port de roys et de regens, Qui sur les champs se tiendront d'arroys gens Pour leurs paÿs et contrees conquerre, Et pour honneur et grant louenge acquerre.
Par ambassades si nous viendront requerre D'aller monstrer le pouoir de leur corps, Mains nobles homs d'Espaigne et d'Angleterre, Et d'aultres lieux tant par mer que par terre, Affin que Dieu leur soit misericors.
Et pour ce donc n'ayez plus nul esmoy, Mais vous fïez totalement en moy, Car quoy qu'il soit ne qu'il doibve couster, Se je devoye y aller tout par moy Avant que soit la fin du moys de may, Vous me verrez sur ces chiens acoucter; Et pour ce faire je me veulx acoustrer Pour sur les champs les aller rencontrer De grant couraige et fureur cordïalle.
Mais pour le mieulx, il fault aller conter De poinct en poinct et au long raconter Nostre entreprise a Magesté Royalle.
L'Acteur Lors parmy le jardin et gracieux vergier mena Dame Noblesse la tresesplouree Chrestienté jusques au bout d'iceluy, ou avoit ung tresnoble consistoire tout tendu de belles fleurs de lix, acoustré au grant et au petit possible, dedens lequel  estoit assise hault en une chaire couverte de drap d'or Magesté Royalle, ayant sur son chief une tresriche couronne de pierres precieuses, vestue et habillee d'abit royal en tel cas requis et tenant ung ceptre en sa main dextre, autour de laquelle estoyent plusieurs grans seigneurs acoustrez Dieu sache commant, desquelz les noms me furent incongneus.
Ensemble aussi d'aultres gens de tous estatz, qui audict lieu s'estoyent assemblez pour aulcunes choses trop prolixes a reciter.
Lesquelles nobles dames fit soir Magesté Royalle au fin plus pres de sa chaire d'un costé et d'aultre.
Et en regardant la trespovre, virgine Chrestienté, elle fut moult esbahye de la voir ainsi tribulee et troublee.
Si luy comanda que incontinant et sans delay elle luy comptast la cause pour quoy elle estoit ainsi oppressee, courroucee et marrie, luy promectant que si possible estoit d'y pourveoir en rien du monde, qu'elle le feroit vouluntiers.
Lors la bonne dame tristement se commance a lever,  comme celle qui de pouoir, puissance, force ne vigueur n'avoit en son gent corpustule fors seulement l'esprit organisé de voix cassee et enrouee, de quoy elle se commança de rechief a doulourouser et dire ainsi:  Dame Chrestienté Si pour me plaindre, pour gemyr, pour plourer Je me pouoye de lÿesse implorer Ou de tourment aulcunement estraindre, De pleurs piteux me vouldroye deflorer Et griefz souspirs incessamment flairer Pour dueil et ire plus rudement actaindre; Et puys mon cueur feroye en soucy taindre Pour satiffaire a mes maulx admirables, Qui sont si durs et si tresmiserables Que nul qui vive a payne ou de legier Ne peult sans Dieu bonnement alegier.
Je suis nommee par tout Chrestïenté, Qui en ce monde ay chrestïen enté Pour servir Dieu et salut acquerir; Mais au contraire ont si dur ton chanté Que les paÿens m'ont quasi enchanté Pour mes tresors et mes biens conquerir, Dont il me fault presentement querir, D'ardant desir et de chaulde colique, Le bon secours d'un chascun catholique Qui m'ostera de grant captivité Par le moyen de la divinité.
Reduyte suis par verberacions Armygerantes es villes stacions, Coagulee de maulditz sathalites, Patibulee de grans vexacions, Atroxemens et tribulacions, Es tenebres d'ombreuses panthalites, Actaincte au vif de dars marcïalites, Dont il en sort ung divers pestifere S'a glayve agu le genre scutiffere N'y remedie par force et par puissance En brief sejour, car Je ne puis sans ce.
Tous mes paÿs sont perdus et gastez; Hastez d'aller voy mes gens et matez A tes exploitz qu'ilz n'ont brin de soulas; Las, agravez, povrement substentez, Tentez d'ennuy et d'espoir contentez, En telz horreurs crient souvent « Helas! » Es las de pleurs, Tribert, Gaultier, Colas, Las avec moy, voy povres et meschans Mes chants chanter et tristement tachans Chançons hideuses, se je leur veulx promettre, Mettre a l'esvent tant en prose qu'en mettre.Cette strophe est placée entre chevrons dans l’édition de référence.
Mes bons subgectz, oyez tous mes clameurs, Mes plains, mes pleurs, mes diverses rumeurs Que me propinent ces judeïques piffres.
Soyez par terre et par mer escumeurs, Ainsi qu'enffans remplys de bonnes meurs, Pour me vengier de ces maulditz galiffres, En leur monstrant de nostre loy les chiffres.
Et desur eulx tant vous esvertuez Qu'en brief ilz soyent tretous es vers tuez Et mys a mort par guerre si mortelle Et si terrible qu'on n'ait poinct veu mort telle.
Dessoubz ung jouc, dampnable tributaire, Mise en exil par courroux voluntaire, Et par vertus de champestre imbessilles Calamytee en isle solitaire, Puys que ne voy de repos salutaire Appareiller les nobles ustencilles, Qui sont a tous bons Chrestïens facilles, Si couraiges se veullent employer, Il n'est si fort qu'ilz ne facent ployer, Car quant pour moy bon Catholique s'arme, Si le corps meurt, en paradis va s'arme.
Oppressions, tourmens, griefz et torsfaitz, Au temps present si sont a grans tors faitz A mes subgectz et enffans domestiques.
Mes alïez et mes suppotz parfaitz Presentement sont par ditz et par faitz Hors de mes terres, provinces auctentiques, Dont les planectes, poles et auctartiques Sont assourdies des piteux pleurs et plains Qu'ilz ont gecté tant par monts que par plains, Quant vehus se sont en ce poinct forbanys Et de leurs lieux foibles et fors banys.
Pour leur terre croistre et multiplier, Ainsi que chiens se veullent emplÿer A revolver la foy celestielle Sans regarder ne sans riens supplier.
Chrestïenté veullent despeuplier Et abolir sa noble kyrielle Par une guerre si tresmaterielle, Si meurtrissiere et si tresmyserable Qu'onques n'en fut de pire ne semblable.
Et puis affin qu'on ne voyse aprés eulx, llz pillent tout et si boutent les feux.
Il n'est nully qui ad ce contredie, Dont il me fault ainsi estre interdie De mes maisons et de mes heritaiges; Pour quoy seulete ainsi je me tedie, Et a la fin, quoy qu'on parle ou qu'on dye, Me conviendra finer es hermytaiges, Et si prandray pour mes parfaitz hostages, Pource que dueil a mourir si me payne, Ire, rigueur, chagrin, soucy et payne.
Ne se jadis je me tinssë heureuse, Au temps present je me dis maleureuse.
O, Jheremye, tresexcellant prophecte, En vostre temps d'une amour tresparfaicte N'ynoriez ma persecucion, Quant disïez, par prophecie faicte, C'une cité seroit ung jour deffaicte, Qui estoit lors en consolacion, Et se verroit en desolacion Si ruÿneuse, si tresinhabitee Que de nully ne seroit habitee Fors de Juïfz, par leur offence vile, Par quoy je dis que je suis celle ville.
Puissant patron, Macabeus Judas, Qui par prouesse ta loy moult bien gardas, Ou es tu ores ne qu'es tu devenu? Ou sont present tes valeureux souldars? Qui, moyenant leurs lances et leurs dars, A ton emprise es tousjours survenu? Si en ton temps cecy me fust venu, A grant armee de hardis bataillans, Garnys d'armures et glayves bien taillans, Fusses venu plus viste que le cours Incontinant pour me donner secours.
Vous, Gedeon, qui portastes le signe Chrestifferant, humblement vous assigne De comparoistre par devant ces mastins, En leur monstrant vostre chief tresinsigne, Pour les destruyre de fin fons en racyne Comme jadis fistes soirs et matins, Dont puis aprés en mon trosne me tins Hault eslevee de bruyt et de louenge, Incessamment plus heureuse c'une ange.
Mais se present je ne suis en ce poinct, Peuple mondain, pourvoyez ad ce point.
O, Roy David, tresexcellant psalmiste, En guerre preu et en scïence miste, Pasteur subtil, noblesse decoree, Qui jadis fustes si vaillant arcquemiste Que Golïas d'une fronde funyste Fust rué jus sur terre labouree, Dont sa fierté si fut corroboree, Et delaissit son superbe coraige, Pour quoy aprés sur vostre viel aäige, Moyennant Dieu, les pars occidentalles Vous conquestistes et les orïentalles.
Las! vostre temps present ne regne plus, Car maintenant tousjours de plus en plus Mon bien se pert et mon temps si se passe, Ma joye meurt, mon plaisir est reclus, Plaisance n'ay, mon espoir est forclus, Et mon secours joue de passe passe, Dont suis si triste que quasi je trespasse, Veu que me voy en si grant indigence, Par deffaulte d'un peu de deligence, Qu'on ne m'envoye bons gens d'armes a tas Ainsi que fit Saül et Jonathas.
Long temps aprés, puis la mort Jhesucrist, Comme es croniques treuvë on par escript, Moy qui estoye de tous poincts desolee, Pource que lors la loy de l'Antecrist Estoit en regne, ainsi qu'il est descript Dedens la Bible, de nully consolee Ne pouoye estre de creature nee, Fors seulement que pour le roy Clovys, Qui pour guerdon eult les troys fleurs de lis En ung tresbel estandart tryumphant, Que l'on appelle de France l'orrifflant.
Qu'esse qui vint aprés me secourir Ne qui volut par terre et mer courir Pour repugner et venger mes injures? Qui fut celuy qui me vint requerir Pour la grace Jhesucrist acquerir Et pour casser mes enormes laidures, Les dyvers tours, les oppressions dures Que me faisoyent les dampnables Juïfz, Dont puys aprés, se d'eulx tous je jouys En Espaigne, en France et Alemaigne, Ne fut ce pas par le roy Charlemaigne? Par sa puissance et force imperialle, En exaussant sa magesté royalle, Et pour me mectre en bruyt perpetüel, Guerre mist sus sur la faulce quenaille Tant qu'il n'y eult coquin ne coquinaille Qui n'atrempist son cueur impetuel, Leur propinant mal si continuel De cueur devost et couraige vaillant, Acompaigné d'Olivyer et Rolant, Qu'en la parfin ainsi que pure et munde, Je tryumphay par l'universel monde.
Aprés la mort de ses notables preux, Par nonchaillance de plusieurs empereurs, De mon pays me fyrent reculer, Car retenir le vouloient pour eulx, Et quant dedens se virent tout par eulx, Ilz entreprindrent de tresbien maculer, Me bien fourbir et me bien baculer, Me desmolir et destruyre du tout.
Mais Dieu qui scet, qui oyt et qui voyt tout, Me renvoya pour secours Sainct Loÿs, Dont depuys lors nuyt et jour l'en louys.
Le noble roy, roy des roys terriffique, Portant le signe de la fleur deliffique En l'air volant, banyere desployee, Sans y commectre nulle myreliffique, Marchit avant par vertus deïffique, La ou ne fut la lance adés ployee; Car son emprise fut si bien employee, Et tellement parfournyt son entente Que dix des siens si en valurent trente Par tel façon brief que la Terre Saincte Si fut par luy envyronnee et saincte.
Sy aulcun fol, ce non intelligent, De proferer et dire est deligent Que du Soubdan fut tenu prisonnyer Et rençonné troys cens besans d'argent, Dont son royaulme fut si tresindigent Qu'on n'y trouvoit ne maille ne denyer.
Les chevaliers que l'on volut donner Pour ostaigë et pour seurté de myeulx Se crever fit a chascun les deux yeulx; Dieu, qui aprés la grant pitié eult veue, Au retourner leur recouvrit la veue.
Encor y a ung poinct que je veulx dire, Affin qu'en ce n'y ait rien que redire, Et qu'on n'en parle ainsi qu'a l'aventure, Car on ne peult garder gens de mesdire, Pour flagorneurs et malveillans desdire: Qui pourroyent dire qu'il y fit sepulture Devant son temps et mys en pourriture, Ce je concede sans prolis parlement.
Mais qu'en dit on par tout le firmament A la louenge et l'onneur du royaulme? C'est qu'es haulx cieulx comme saincte est son ame.
Et pour ce donc que voz progeniteurs, Voz ancestres et voz progrediteurs Pour leurs haulx faitz sont mys eux es croniques, Et aleguez de notables docteurs, Comme de tous les excellans dompteurs, Par leurs vaillances et prouesse auctentiques, Dont j'ay chanté devocïeux cantiques Jusques icy en Saincte Mere Eglise, Vous devez donc la maniere et la guyse De voz parens maintenir par proesse, Tant que vous estes en la fleur de jeunesse.
D'une Sebille de haulte extracion Jadis a Romme prenosticacion Cinq cens ans a fut es Rommains donnee, Disant c'un jour viendroit sans fiction Ung jeune Charles qui coronacion Prandroit en France sur la treziesme annee, Par qui seroye si treshault couronnee, De haulte gloire et louenge immortelle, Qu'on n'en list poinct es croniques de telle; Et pour garder que personne n'en hongne, En son psaultier David le nous tesmoigne.
Tesmoigne la et si le veriffie Comme ce fust par droicte prophecie Faicte et descripte depuis quinze cens ans, Dedens ung pseaulme de pencee jolye Sy a posé ceste doulce omelye: IN STILLICIDIIS EIVS LETABITVR GERMINANS BENEDICES CORONE.
Aux oyans Et aux lisans qui trouveront encombre De l'exposer, toutes lectres de nombre Qui sont dedens mectent en ordonnance, S'y trouveront de Charles la nayssance.
Quel don de grace vous a Jhesus donné, Veu que voz armes a Luy mesme ordonné Et composé la noble fleur du lis, Qui de porter Il vous a condempné Dessus ung ost paÿen desordonné, Pour me venger de leurs mauvaix delis; Puys comme ung sainct qui est en paradis, En cestuy monde par ung divin synacle, Devant chascun faictes vous grant myracle Et guerissez maladyes cruelles De jour en jour c'on dit les escrouelles.
Qu'i a il plus si non qu'estes le roy, Le plus noble de terriffique arroy, Le plus puissant qui portast onc couronne, Tant qu'il n'est nul qui vous mecte en desroy Ne qu'esbransler puisse vostre charroy, Car hault honneur sur vostre chief floronne, Bruyt terrïen vostre corps envyronne Incessamment par raison et par art.
Et pour savoir de vostre santé l'art, Manne des cieulx dedens ung monopolle Vous transmect Dieu qui est la Saincte Ampolle.
Tant d'aultres biens, d'onneurs et de louenges, Qui suffiroient a decorer les anges, Dieu vous a faict, de quoy present foys pause, Chief de pays tant privez comme estranges Vous estes dit et a peu de coustanges, Ou vostre peuple en seurté se repose; Et a bien faire ung chascun se dispose, Sans que nully les tourmente ou les blesse, Acompaigné de ma dame Noblesse, Pour quoy vous dis et pour tel vous maintien En grant jeunesse le roy trescrestïen.
Puis que Dieu veult que vous soyez itel, Lairrez vous prandre dessus le grant autel Son divin corps et son precïeux sang? Laisserez vous brusler temple et hostel, A ruÿner de glayve et de cotel, Et me meurtrir dessus bloc ou sur banc? Ne mectrez vous pour me deffendre ung blanc Contre ses faulx et maulditz infideles, Qui a pavois, a targons et rodelles Me courent sus? Pourtant ayez pité Ou jamais non de la Crestïenté.
L'Acteur Aprés toutes ces choses par la trespitoyable Chrestienté dictes, proferees et aleguees, n'y eult homme quel qu'il fust grant ou petit, qui de maxime volunté et couraige fervent, plus par pitié que par consolacion, n'oyst et escoutist voluntiers les allegacions, remonstrances et desolacions que douloureusement elle faisoit en pleurant et souspirant amerement.
A l'occasion de quoy la tresnoble Magesté Royalle, comme principal dudict auditoire, pour la compassion qu'elle en avoit, aussi pour les remonstrances et complainctes a elle faictes et actribuees, volut par mehur conseil et propos deliberé avoir l'advis et oppinion de Dame Noblesse et des principaulx auditeurs qui audict lieu estoient, affin que tost et en brief y fust pourveu de remede convenable.
Si commança a parler et dire ainsi:  Magesté Royalle Cris douloureux, maleureux pleurs et plains,  Horreur de crisme, sisme par monts, par plains, ARdant fumee, nuee mortiffere,                                 Lieux ruÿnez, bruÿnez d'inhumains, Entreprinses prinses sur les humains, Sang respandu, perdu par pestiffere DEvostz preudons, qui par dons mort confere,                    VAillans pÿons pour champÿons deffere, Langueur, rigueur, douleur, affliction, Ordre oppressee, pressee d'ymparfaire, Ieunes marchans meschans du tout parfaire             Sont digne a voir d'avoir compassion.
Seigneur d'onneur qui en bruyt et haultesse Instituer veult sa haulte noblesse, LOnguement estre de louenge auctentique,            Avoir doibt l'ueil sur ses subgectz qu'on blesse, Voir en pitié estrangiers c'on abbesse, DEsirant estre leur secours princiffique, Servir commune, maintenir bien publique, LE droit garder de la foy catholique, Rabaisser haynne, ire et discencion, Aymer son Dieu et sa loy magniffique Humblement, puys, puys de guerre terriffique, Commant que soit, avoir compassion.
Cueurs femenins,      Surprins d'impascïence, Hideux souspirs,      Injurïeuse offense, ARmes hausteres,      LOnguement exploitees, Loyaulx pugnis,       VAillans gens en souffrance, Enffans destruys      DE biens et de chevance, Serves filletes       Simplement acoustrees, DEsroy commys         En paÿs et contrees, VAssaulx perdus,      Loix du tout penetrees, Lait et ort sort,     Rude destruction, Orphenins faitz       A trop grans coups d'espees, Iardinetz netz,       Horreurs desmesurees, Sont rudesses ou      Chiet compassion.
Prince CHant douloureux        DEglise consacree, Aigres exploix,         VAillance mal ancree, Ris esplourez,          Lermes d'oppression, Longues tenebres,       Ordres persüadee, Enormes faitz,          Iustice mal gardee, Sont rudesses           Sentant compassion.
Moy qui voy donc et congnois telz ordures, Telz cas villains, telz infractions dures Excecuter sur ceste noble dame, De quoy elle a et seuffre mains laidures, Mains griefz tourmens, maintes rigueurs tresdures, Luy doy ge pas yder de corps et d'ame, Foy que je doy a Dieu et Nostre Dame, De cueur vaillant et de puissance d'arme En brief sejour? Qui me conseillera? Pour acquerir bruyt, lox, honneur et fame Et pour leur faire ung dangereux vacarme Mes gens yront et ma personne yra.
Ung jeune cueur pour se faire valoir Lache couraige doibt mectre a nonchaloir, Affin qu'onneur en sa personne appere, Et qu'en luy aict si notable vouloir Qu'aprés sa mort a chascun puisse l'oir Conter et dire les haulx faitz de son pere.
Nul ne vault rien si honneur ne compere, Pour quoy affin qu'en moy ce bien appere, Pour la louenge et le bien de vous tous, Tant qu'en jeunesse maintenant je prospere, Se d'y aller en personne j'espere, Dame Noblesse, que m'en conseillez vous?  L'Acteur Lors Dame Noblesse, oyant l'exortacion de Magesté Royalle, congnoissant et voyant qu'au monde n'estoit poinct honneur plus loyaument acquis que d'aller venger les injures de la Crestienté; aussi elle voyant que Magesté Royalle en la fleur de sa jeunesse pouoit ad ce entendre et vacquer plus songneusement et vertueusement qu'en caducque viellesse; semblablement elle congnoissant que desja avoit faict, moyennant la grace divine, le bon conseil et ayde d'elle mesme, maintes excecussions armygeres, exploictz de guerre et grans conquestes sur ses ennemys chrestiens, qui a memoire perpetuelle sont ja redigees par escript; doncques puis que desdicts  ennemys chrestiens avoit heu victoire a son grant honneur et proffit, pensa et ymagina en soy mesmes que si une foys il entreprenoit le chemin et voye d'aller subjuguer et vaincre les ennemys de Dieu et les persecuteurs de sa loy et nostre foy, que par raison et a juste cause luy donroit faculté de victoire plustost qu'aultrement.
Si commança a parler et dire ainsi:   Dame Noblesse Cueur de noblesse, qui personne ne blesse Mais soubstïent en reffulgent arroy, Poinct ne s'abesse, mais se mect en haultesse Par grant prouesse qui a jamais ne cesse, Et sans desroy vit comme ung noble roy, Sy dur courroy penetre son charroy, Le divin roy par vertus magniffique, Le paciffique de gloire deïffique.
Pourtant vous dis tant que sommes en vie, Et que Dieu veult nous maintenir sur terre, Sur toute chose devons avoir envye De franc couraige et pencee ravye A force d'armes tous ses ennemys conquerre, Moyennant luy, et le paÿs acquerre Que present tiennent, qui est nostre heritaige, Ou nous serons de moult lasche couraige.
Chascun scet bien que ces faulx Juïfz tiennent Nostre paÿs et le possedent tout, Lesquelz dedens comme chiens s'entretiennent, Et qui pis est, marchent sur nous et viennent Nous courir sus quasi de bout en bout, Et qui en brief n'y boutera rebout, Certayne suis ains que soit peu de temps, On en verra beaucoup de mal contens.
Qui sur ung ver de terre marcheroit, Et fust il ore en la bourbe cachié, Doubter ne fault qu'i se revencheroit A son pouoir brief et si tacheroit Mordre celuy qui l'auroit escachié.
Et nous qui sommes en ce poinct esmouchié Qui avons sens et raison en la teste, Vauldrons nous pis c'une meschante beste? Le saige dit qu'on doit pour son paÿs Prandre les armes et ses subgectz deffendre, Reconforter les povres esbahys, Et au besoing secourir ses amys Encontre ceulx qui les veullent offendre.
Nous devons donc tous et toutes entendre A secourir de moult grant volenté Nostre parente, Dame Chrestïenté.
Sy aultreffois par nous fut secourue, Et aujourduy soit en neccessité, Pour quoy vers vous soit maintenant venue, Ser'elle pas encore soubstenue, Comme devant en son adversité? Quant a ma part, mon cueur est incité, Soit de tresors, de prouesse ou vaillance, De la servir de toute ma puissance.
Cueur juvenal qui a honneur veult tendre Et qui desire d'acquerir bon renom, Songneusement doibt a cecy entendre Sur toutes choses et amplement contendre Pour decorer ses armes et son nom.
Mains grans seigneurs et chevaliers de nom De ce paÿs, d'Angleterre et d'Escosse, Y troteront plus voluntiers qu'a nopce.
Vault il pas mieulx sur ces mastins et chiens, Maulditz Juïfz, que la guerre on promaine, Veu que ce sont noz ennemys ancïens, Qu'a noz voisins, noz freres chrestiens Le sang respandre, qui est chose inhumayne? Il fault, il fault que la guerre on leur mayne, En actendant le bien qui en viendra! Et ce pendant Dieu nous aÿdera.
Ce seroit trop inestimable honte A vaillans gens qui ont nom de proesse De ne tenir de ceste dame conte, Et ne pourveoir ad ce qu'elle racompte, Qui est ung cas de trop grande rudesse.
Ainsi qu'a elle le bas si nous en blesse, Car s'on abbesse son hault bruyt terrïen Je cuyde et croy que n'y gaignerons rien.
Chascun scet bien que la loy nous oblige A soubstenir les drois de Saincte Eglise, Qu'est nostre souche et nostre droicte tige, Nostre reffuge; pour ceste cause di ge Qu'il y convient pourveoir par bonne guyse.
Et puis qu'elle a nostre aÿde requise, Dont secourir la pouons nous moult bien, Nous yrons tous, se sommes gens de bien.
Sy moy, Noblesse, ne suys aux champs premiere, Qui s'i boutra? Ie povre laboureur? Nenny, nenny, ce n'est pas sa maniere.
Je yray devant, puys il viendra derriere Pour soubstenir ma querelle et fureur, Acompaignee de quelque avant coureur, Gentil rustrë et compaignon de guerre: Ainsi pourrons tous noz ennemys conquerre.
Et pour ce donc je me veulx acquicter Envers mon Dieu et benoist createur Pour es haulx cieulx mon ame quïecter, Traveil au corps en ce vueil acquester, Me confiant au divin redempteur Qui me sera aÿde et protecteur, Ains que la mort me tiengne en sa berelle, Puis que je vois soubstenir sa querelle.
Donc puis que c'est mon pere supernel Et que je suis sa fillecte adoptive, Mon heritaige temporel paternel, En actendant le celeste eternel, Veulx conquester par manyere subtive; Ne sans estre farouche ne restive; Tous mes subjectz seront sur champs marchans En gens de guerre et non pas en marchans.
Jaçoit ce que par tiltre d'arrogance Ne par orgueil qui soit reduyt en moy, De l'entreprise en veulx faire l'avance A coups d'espees ne a poincte de lance Si non aux crys et aux pleurs de la foy, En soubtenant les droitz de nostre loy, Que les Juïfsa veullent du tout abatre.
Ha! Brief, je iray ung petit la m'esbatre.
Pourtant je prie et requiers humblement Tout gentil cueur qui tiendra de noblesse, S'il a vouloir, pouoir ne hardement, Qu'a ceste foys il viengne hardyment Soubz ma banyere qui personne ne blesse, Ou je le tien lasche cueur en foiblesse, Irreprouvable jusqu'a Constantinople, Gayne, canart, indigne d'estre noble.
Gentilz barons, dehaict saillez, saultez, Humains espris, nobles chevaleureux, Subtilz ouvriers, seigneurs d'auctoritez, Mondains bragars gorriers advantureux, Soubdains mignons, frisques suppostz heureux, Prenez harnois dessus targes et lances, Au moins ce coup aurez los glorïeux, Venez, venez prendre dures vengences! Entre voz dames gorgïases de cours, Qui d'amouretes maintenez voz gorriers, Telle folye soit present en decours, Et les lassez a moy venyr les cours, Que l'on ne dye qu'ilz soyent les derriers, Ou aultrement pour vielz pëons terriers Les tiendroit on et n'en feroit on compte, Dont ce seroit a vous et eulx grant honte.
Ilz vous promectent quant avec vous devisent Qu'ilz feront feu et puys qu'ilz feront rage, Et sur ung banc quant de parler s'avisent, En mille pieces leurs ennemys devisent, Pour vous complaire leur povre cueur enrage.
Priez leur donc que s'ilz ont nul couraige Pour bien servir et contenter les dames, Qu'ilz voysent faire sur les Juïfz faitz d'armes.
N'aymez poinct tant le plaisir de voz yeulx Que par vous soyent arrestés d'un cart d'eure, Mais leur priez par motz tresgracïeux, Pour acquerir la grant gloire des cieulx, Qu'a ce grant bien ung chascun d'eulx labeure, Et qu'ilz ne facent actente ne demeure Pour voir s'ilz ont ne pouoir ne puissance, Dont vostre honneur viendra en accroissance.
Ne souffrez plus que dens vostre gyron Perdent leur temps a racompter balades, Dessoubz rideaux, tente ne pavillon, Ou es jardins, dessoubz ung frezillon Facent pour vous soubressaulx et gambades.
Envoyez les pour faire leurs pennades Avecques moy, ou vous serez reprises Et de mes biens toutes arrieres myses.
Femmes de comptes, de ductz et de barons, De trespuissans et nobles chevaliers, Sans les tenir en voz subjections, Sur ces maulditz infidelles larrons Envoyez les par cens et par milliers, Semblablement voz amys famyliers, Commant qu'il soit enortez a ce bien, Et soyez seures qu'il vous en prandra bien.
Femmes d'estatz qui par champs et par ville Avez mignons a voz commandemens, Ne vous trouvez de pencee si vile Que nostre loy canonique et cyville Soit tourmentee par indehus mandemens, Ains faictes leur exprés commandemens Qu'a me servir ilz mectent leurs ententes, Et des honneurs serez participentes.
Patrons de mer, pillotes, capitaynes, Contremaistres, maistres et mariniers, Acoultrez tous voz carvelles haultaynes, Fustes et nefs, galees maritaynes, Et y mectez de gentilz notonnyers, Compaings de guerre, vaillans aventuriers, Qui s'en yront par mer aval le vent Pour conquerir jusqu'a souleil levant.
Venez tretous tant par mer que par terre, Gentilz souldars et pyetons d'Alemaigne, Pour noz ennemys envahir et conquerre, Puissans archiers d'Escosse et d'Angleterre, Aventuriers de Gascongne et d'Espaigne, Du Daulphyné, Normandie et Champaigne, Vrais francz archiers, venez a grant puissance Acompaigner le noble sang de France.
Soyez certains qu'en faisant cest office Ferons parler au temps futur de nous, Et en faisant ce divin sacriffice, Le Dieu des cieulx nous sera si propice Que luy mesme guerroira avec nous, Et puis sa grace si gectera sur nous, Dont nous serons si vaillans et si durs Que l'un de nous desconfira dix Turcs.
L'Acteur A ces parolles se leva ung homme d'estrange stature appellé Je ne sçay qui, lequel estoit en la compaignye des assistans.
Et pource que Dame Noblesse conseilloit a Magesté Royalle s'appareiller, ordonner et mectre en poinct pour aller Chrestienté deffendre et soubstenir, aussi pource qu'elle deliberoit elle mesme se trouver sur les rans, donna a entendre par ses gestes et manieres que des parolles d'icelle ne devoit on faire myse ne recepte, luy grevant terriblement de quoy si long procés elle faisoit.
Et pource que capacité suffisante  ne peust avoir d'actendre la conclusion, se Iyeva pour luy rompre son propos et dist ainsi:  Je ne sçay qui Dame Noblesse dit si bien que merveille, Et n'est possible, se me semble, de mieulx.
Se nous faisons tout ce qu'elle conseille, Nous n'en pouons qu'estre en la fin joyeux, Nous et les nostres, et pour jamais heureux.
Je me voy ja et en magesté haulte, Sans jamais jour devenir maleureux; Mais j'ay grant peur qu'il n'y ait quelque faulte.
Faulte vault quinze et au besoing le jeu Qui le joueur en jouant desconforte, Et qui pert paye, a bon argent bon jeu, A tout le moins se ce sont gens de sorte.
Qui argent n'a, il fault que gaige sorte En belle place, ou le corps on arreste.
Du jeu de guerre prie qu'on se deporte, Car bien souvant on y demeure en reste.
Reste n'est pas, se cuyde, payement, Sy non qu'il faille que le corps le compere, Qui a debteur est ung reboutement Trop coustangeux et ung grant vitupere.
Mais quoy que dye, bonne fortune espere De son emprise et m'y veulx consentir, Se ce n'estoit que de gens une payre S'en pourroient bien lourdement repentir.
Soy repentir de grans folyes faictes Ne peult on pas que ce ne soit a tart, Et pour ce donc, qui de telz entreffaictes Se peult garder n'est pas tenu sotart.
Il vault trop mieulx soy declarer fetart, Nyce, couart et de lasche couraige, Que dens le col s'aller bouter la hart Ains qu'a demy avoir vescu son eaige.
Eäige d'omme vault bien honneur et rente, Et en parle qui parler en vouldra, Dont qui pourra de guerre se contente, Car brief mon cueur plaisir point n'y prandra.
Et pour ce donc qui mon conseil tiendra, Vestu de soye, de drap d'or, de velous, Vostre personne en France se tiendra, Sans l'aler mectre en la gueule des loups.
Loups affamez et mastins plains de raige Sont a doubter, quelque chose qu'on dye.
Pencez vous poinct que Turcs n'ayent couraige Et cueur au ventre pour deffendre leur vie? Ilz n'ont la chair non plus que nous pourrie, Car au besoing chascun sa peau revanche, Qu'il leur fera quelque farfouillerie, Ilz monstreront qu'ilz ont bras en la manche.
Qui tient le manche du marteau en son poing Peult marteler et fraper ou qu'il veult, Et cil qui va pour guerroyer trop loing, N'est pas merveille si povreté l'acqueult, Dont bien souvant ung estrangier requeult En son paÿs l'usuffruyt de sa terre.
Si sur noz champs quelque ennemy nous aqueult, Il sera temps lors de faire la guerre.
Plourer, gemyr guerre faict tost et tart, Maleur et dueil d'elle seuffre la France, Souspirer gens voit on fort a l'escart, L'onneur blesse puis fait croistre souffrance, Douleur produit et pert toute chevance, Las et confus rent trop souvent fongneurs, Rigueur regner fait et estainct plaisance.
Hellas! hellas! Fuyez guerre, seigneurs! Guerre qui fait diminüer chevance Ne me plaist poinct et est hors mon papier, Semblablement honneur, gloire, bonbance, Qui l'omme faict par la mort espÿer.
Il vault trop mieulx noz ennemys copïer Sur noz fumyers et faire bonne chiere, Boire bons vins et gourdement pÿer, Qu'aller si loings querir proye si chiere.
Chiere joyeuse et joyeux passetemps Temporiser faict chascun en ce monde, Mondain plaisir sans noyses ne contens Contente l'omme de lïesse parfonde, Et qui a guerre inutille se fonde, Fonder cuydant son emprise en bon tiltre, Tiltre d'onneur est force qu'il confonde, Confondant l'ost par mal hourdir ou tilstre.
Tilstre a proffit a grant payne est possible Sans bien hourdir et viser a son point, Pourtant est chose, se me semble, impossible Que guerre viengne en tous temps bien a point.
Qui l'aguillonne, elle mort et si point, Pourtant s'i fye qui s'i fïer vouldra, Mais quant a moy je ne m'y fie point, Ne son party mon cueur ne maintiendra.
Maintenez vous comme prudent et sage Pour le plus seur dedens vostre royaulme, Sans entreprandre quelque fol vassellaige A l'appetit de Gaultier ou Guillaume.
Car tel vous dit, mais qu'il ait son hëaulme, Qu'il assauldra le galiffre Bauldras, Qu'au grant besoing qu'il devra faire baulme N'aura pouoir a jambes ne a bras.
Brasseurs mauvaix de venimeux beuvrages Sur toutes choses doibt on doubter et craindre, Bocquons de chairs et dangereux potaiges L'omme trop tost si font a la mort joindre.
Il vault trop mieulx temporiser plus, maindre Avec les siens en paisibles sejours Qu'estre plus grant et s'aller faire poindre Par guerre a mort dix ans devant ses jours.
Les jours sont cours et les termes sont grans Pour conquerir la gloire d'une armee, Et bien souvant saichez que les plus grans Sont les premiers qui ont la rembourree.
Ce n'est pas tout d'avoir la teste armee, Ne les pluffors se dire ne venter, Car bien souvant peu de pluye affamee Abbat grant vent qu'on voit moult fort venter.
Ventence n'a en la guerre nul lieu, Ne le grant ost ne faict pas la victoire; Actendre fault la volunté de Dieu, Car ou il veult, il en donne la gloire.
Laissons le pape et tout son consistoire Aller s'il veult, et s'il ne veult, le laisse Faire la guerre, et qui me vouldra croire, Nous nous tiendrons par deça en lïesse.
Lÿesse est fille de joye et de soulas, Soulas et joye viennent de paix heureuse, Paix vient de Dieu, et qui est en ses las Peult maintenir sa vie bienheureuse.
Et au contraire, qui guerre furïeuse Veult maintenir et tenir hault et bas, Il peult bien dire sa vie maleureuse, Car il pert paix et pert joye et soulas.
Soulas prenons a dancer et chanter, A bancqueter et entretenir dames, Et a plaisance devant elles jouster, Pour de leurs graces acquerir quelquez drames.
Laissons courir les dangereux faitz d'armes Sans tant faire des vaillans gorgïas, Car chascun scet qu'au temps jadis, sans armes, David bergier tua bien Golïas.
Sy Golïas fut tué d'un bergier Lequel estoit si puissant et si fort, A tel exemple se doibt on corriger, Et moderer son superbeux effort.
Si de grans gens esperons grant confort D'artilleries et de bonnes monstures, Il n'est si fort qui ne treuve pluffort: En fait de guerre a de grans adventures.
S'aventurer d'aller passer les mons A la volee, ce n'est pas peu de faict, Et se sans prince en France demourons, J'ay moult grant peur qu'il en viengne forfait.
Sy nostre royne ung beau dauphin a faict, Lequel Dieu veille entretenir sur terre, Laissons le croistre en aaige parfaict, Et puys aprés nous troterons en guerre.
Guerre est mauvaise, dangereuse, mortelle, De quoy en fin tout devient en souffrance, Raison pour quoy: car elle est immortelle, Comme l'on voit par vraye esperience; Et qui plus a en elle d'esperance, Plus le deçoit et plus le faict belistre.
Puys qu'a Dieu plaist qu'elle soit hors de France, Laissons luy faire ou vouldra son chapitre.
Nostre chapitre tenons en nostre terre, Par my noz chambres ad cela ordonnees, Et a plaisance de haulx faictz de la guerre Deviserons dessoubz noz chemynees.
Nos voluntez soyent determynees A suyvre l'art et le train d'amouretes, Et qui pourra sur couches courtinees, Face la guerre a ses jeunes fillectes.
Guerre de filles si faict le temps passer,             Et guerre d'armes faict despasser le temps; Pour ceste cause il convient bien pencer Ains que la faire a son lieu et son temps.
Et au surplus, selon ce que j'entens,      Il faict assez qui pour les syens se payne, Sans querir noyses, dlscencions, contens, Et pour aultruy se donner tant de payne.
Payne, soucy et tribulacions Vyennent de guerre par cent mille moyens, Mort et famyne, puis grans destructions De mains mignons, jeunes et ancïens.
Quel lox sera ce de transporter noz biens En aultruy mains, sans grant seurté du cas? Et s'il advient que nous ne fassons riens, Je vous demande s'on s'en moquera pas.
Pas ne se fault qui veult avoir maleur Haster si tost, car trop tost on y vient, Mais qui pretend parvenir a honneur, Par grant conseil besongner y convient.
Se l'un y va, l'aultre pas n'en revient, De dix milliers n'en treuve ung qui s'en loue, Car quant Fortune au contraire survient, Dieu scet commant du malostru se joue.
Jouons nous donc a jeu plus delictable,  Sans vouloir rompre andoilles aus genoulx, Et sans tant faire de l'amy pytoyable, Ayons pitié tant seulement de nous: S'avons milz biens, si les gardons pour nous, S'avons milz maulx, prenons en pascience, Car qui se mect en la gueulle des loups Pour aultruy pain, a luy n'est pas scïence.
Scïence donc soit en nostre servelle, Et par prudence maintenons nostre point, Car soit tant juste ou tant bonne querelle, En faict de guerre ne vient tousjours a point, Pour quoy souvant le colet du pourpoinct  En est sanglant ou la robe est trouee.
A ceste emprise je ne m'y fie poinct, Je ne sçay pas qui la nous a trouee.
Trouvons, trouvons aultre moyen de vivre,  Car cestuy cy n'est pas nostre gibyer, Et ne soyons de guerre si tresyvre Que paix soit hors de nostre colombier.
Car se si loings nous allons gambÿer,  Tel mal sur nous ensuivre se pourra Que medecin, cyrurgien, barbïer A moult grant payne y remedÿera.
Remedïer pourra on ad cecy Une aultreffois trop mieulx que maintenant, Et pour ce doncq ne soyons en soucy D'aller a Napples pour faire du Rolant, Car tel se dit plus qu'Ercules vaillant Ains qu'il y soit, qui sera bien pesneux, Et tel yra gorrier, gentil, gallant, Qui s'en viendra peult estre maleureux.
Maleureux est celuy qui maleur quiert, Et bien heureux celuy qui bonheur serche, Et qui fortune pour sa partie acquiert, Pencez que pas ne le mect a la perche.
Qui en eau trouble tend ses rez pour la pesche, Que bien que mal la fortune en actend, Pareillement qui de guerre s'empesche.
Ne scet pas bien ou que la fin s'estend.
Estandons nous a euvres plus certaynes, Car je vous dis pour mes conclusions Que telz yront qui les fievres cartaynes En aportront et mules aux tallons.
Chault penetrant, maladies, poysons Sont a doubter sans ce qui surviendra Par quelque accord, traffiques, trahysons; Pourtant se garde qui se garder vouldra.
L'Acteur Aprés toutes ces choses dictes par Je ne sçay qui, lequel evidamment Magesté Royalle destournoit a son pouoir d'aller au secours de la tresnoble Dame Chrestienté, pource que pas ne luy plaisoit l'entreprise pour aulcunes choses a luy plus prochaynes et particulieres, comme celuy qui d'onneur ne tient compte si non d'aultant que touche son proffit.
Pourquoy veant ces choses d'un aultre costé, se leva ung homme nommé Bon Conseil qui, pour repugner les allegacions et remonstrances inutilles d'iceluy Je ne sçay qui, aussi pour conseiller en raison Magesté Royalle, comme tenu y estoit selon ledit de son nom, commança a parler et dire ainsi: Bon Conseil Homme qui parle encontre verité Pour maintenir particularité De syen proffit n'est pas digne de croire.
Semblablement celuy qui equicté Veult rebouter par son iniquicté Est reprouvé en commun auditoire.
Et qui la chose a ung chascun notoire Veult denÿer tant par dit que par faict, Ung chascun dit que c'est a luy mal faict.
Bon Conseil suis pour bon conseil donner Et pour a droit les choses ordonner Qui suspendent de matiere ambigüe.
Sans me vouloir en rien desordonner, Mais par raison, ma cause demener Je veulx present, et par scïence agüe.
Sy a l'encontre de Ne sçay qui j'argüe Pour le fairë ou marry ou joyeux, Se grate fort qui se sentra rogneux.
J'ay bien noté et visé les chapitres, Les remonstrances et les gracïeux tiltres Qu'il a produyt devant nostre presence, Les plaisans motz et les doulces epistres, Qui redigees sont en ses vieulx registres A grant langaige et a peu de substance, Tant seulement tout a la resistence Et au rebout de ce que voulons faire, Pource qu'il a quelque aultre chose a faire.
Puys qu'a conseil Je ne sçay qui s'adonne, Ne fault il pas que sur tout il s'ordonne De procurer de son prince l'onneur Ou se tayser? Car ung homme qui donne Quelque parolle qui n'est belle ne bonne, On le maintient pour ung fol sermonneur; Pourtant doibt on son vray prince et seigneur Hault eslever par prouesse en louenge, Ains que cueur lasche le remecte en la fenge.
Quelle memoire des choses auctentiques Seroit il ores, ne des preudoms antiques, Se ce n'estoit de leur faict le transcript, Dont on a faict de moult belles croniques, Livres a force, histoires magnifficques En grans volumes reduytes par escript, Pareillement de la mort Jhesucrist? Fors seulement tout ce qu'on en peult lyre De veue d'oeil, nul n'en sauroit rien dire.
Qui est celuy qui vit jamais Adam, Le premier pere, Moÿse et Habraham, Caÿn aussi ne son doulx frere Abel? Ou est celuy qui ayt veu Balaäm Salmon le saige, Nason ne Roboham, Jheroboäm, Nembroch, Zorobabel, Le roy David, ne Absalon le Bel? Et touteffois d'eulx tient on moult grant compte, Pour les beaulx faitz que la Bible en racompte.
Qui est celuy qui vit jamais Noé, Devant qui fut tout le monde noé, Excepté luy et tous ceulx de son arche? Ou est celuy qui a veu Josüé, Hector de Troye pour sa force loé Plus que nul aultre qui fut onc en sa marche? Qui a poinct veu plus vaillant porteur d'aiche Qu'en son temps fut Godeffroy de Billon, Qui pour la guerre myst avant son billon? Monstrez m'en ung qui vit onc Alixandre, Qui mil ans a et plus qu'il est en cendre, Et touteffois sa louenge encor regne, Lequel ne fut de couraige si tendre Que tout le monde ne volut condescendre Et rediger a son parfaict demayne.
Sa grant puissance et magesté haultayne La savons nous par quelque creature? Nenny, vrayment, fors que par escripture.
Semblablement du tresgrant Charlemagne, Roy des Françoys, empereur d'Alemaigne, De qui present nous avons haulte gloire Pour les haulx faitz qu'il a faict en Espaigne, Par valees, par mons et par champaigne, En obtenant de Jhesus la victoire, Comme la chose est a chascun notoire Par les croniques que l'on en a escriptes, Qui a jamais ne seront interdictes.
Et pour ce donc quant comme eulx vous ferez, Pareillement es croniques serez Canonyzé de louenge immortelle, Et quant par mort comme eulx trespasserez, Tous les mondains es haulx cieulx passerez Pour estre mys en la joye eternelle, Et lors serez de louenge immortelle Hault eslevé selon vostre degré, Si en ce monde faictes de Dieu le gré.
Soit par amour, par force ou par rigueur, Faictes congnoistre aux gens vostre vigueur, Vostre pouoir et vostre grant puissance, Monstrez qu'avez dedens le ventre cueur Pour preserver et garder la liqueur De vostre honneur et de vostre excellence, Affin qu'on die en absence et presence, Qu'en ce royaulme dessus tous tryumphant, Y a ung roy et non pas ung enffant.
S'ainsi le faictes, d'icy a cinq cens ans, Ceulx qui viendront yront voz faitz Iysans, Comme l'on fait des aultres devant ditz.
Voz espris soyent a cecy deligens, Car soyez seur que plusieurs vaillans gens En feront faire pour memoire beaulx ditz.
Saichez aussi se beaulx faitz interditz Sont de vous, sire, et lascheté vous mort, Quant vous mourrez vostre honneur sera mort.
Pour decorer vostre nobilité, Vostre pouoir et vostre habilité, Mectez vous sus pour ces chiens envahir, Desployez y vostre subtillité Affin qu'ayez d'onneur utillité; Sans de leur force en rien vous esbahir, Vous les devez mortellement haÿr De grant couraige et de cueur despité Ainsi que chiens, sans en avoir pité.
Voz grans puissans, voz forces teterrines Veillez transmectre es costes tartarines, Invocquez Mars et ses rudes dardures Pour subjuguer les isles transmarynes, Les fors chasteaulx, les villes barbarines En brief sejour par puissances d'ars dures.
La employez voz nobles regardures Pour envers Dieu vous faire tous valoir, Car pour le pere en guerre s'en va l'oir.
De toutes pars par compas prenez gens En ce, heureux, valeureux, deligens, En la bataille de taille suffisante, Qui par vertus nobles, ducs, roys, regens, Vrais champïons, bons pÿons et sergens Saichent trouver au lever de leur tente; Et au surplus ne faictes plus d'actente, Mais marchez beau, tout beau, de colle chaude, Affin que nul ce faisant ne s'eschaulde.
Seignez espees, brans et cousteaux d'acier, Sans d'aultre chose vous vouloir soucÿer Qu'au grant besoing les bouter a proffit, Ainsi que fit jadis le bon censier, Pigmalïum, qui porta l'encensier Des Mirmydains seulement et prou fit, Car par son sens luy mesme seul parfit L'occision qui fut faicte en ung parc Pour les deux cordes qu'il avoit en son arc.
Honneur par ce vous poursuivra de pres, Incessamment tant par champs que par prés; Ainsi c'un roy de prouesse et valeur, Et serez dit par petitz motz exprés Digne de lox aultant ou a pou pres Que Charlemaigne, le puissant empereur.
Craindre ne fault de ces chiens la fureur, Leur grant pouoir ne leur chaulde colique, Car Dieu sera pour la foy catholique.
Se ne faictes ce qu'avez entrepris, Vostre louenge, vostre bruyt, vostre pris Sera present de tous points rabaissé.
S'au temps passé moult grant payne avez pris De decorer de France le pourpris, Pour ung neant sera tout abaissé, Et dira on: « Les Françoys ont laissé Leurs lances, dars, leurs arcs et estandars Cropir en l'astre comme povres canars.
» Ainsi doncques, s'au temps passé vous eustes Quelque louenge, et s'en hault bruyt vous feustes D'avoir mys sus si tresgrant entreprise, Et la laisser onc tel deshonneur n'eustes, Ne lacheté en croniques ne leustes, Qui fust jamais plus digne de reprise? Car on le scet a Naples et Venyse, En Angleterre, en Espaigne et Boësme, En Turquië et en Sarrazinesme.
Pourtant donques de bon cueur je vous prie Et humblement vous requier et suplie, Pour vostre honneur et celuy du royaulme, Affin qu'en bien vostre bruyt multiplie, Que ceste emprise soit de vous acomplie, Et hardyment y boutez corps et ame; Car j'ay espoir, moyennant Nostre Dame Et tous les saincts qui verront vostre affaire, Que Dieu fera ce que ne pourrez faire.
L'Acteur Lors Magesté Royalle, oyant les parolles de Bon Conseil, monstra par son semblant estre terriblement joyeuse d'avoir oÿ si gracieuses et doulces parolles jaçoit ce qu'auparavant par le moyen de Je ne sçay qui fust aulcunement chagrineuse et mal a son aise.
Touteffois des choses predictes commança a regarder ça et la les assistans, comme deliberee et appareillee d'acomplir ce que Bon Conseil luy avoit mys au devant, en reboutant et desprisant les parolles dudict Je ne sçay qui, ainsi que celle qui du divin redempteur esperoit et actendoit conseil, confort, ayde et secours.
Par quoy de chiere baulde et couraige ardant dist ainsi:  Magesté Royalle CHARité mise en pitoyable office L'omme couronne de divin beneffice ES dignes gloires ou reposent les sains, Haulte louenge luy rent son sacryffice, Vray bruyt d'onneur l'entretient en police, Innumerable entre tous les humains, Tous gentilz cueurs tendent ad ce les mains Joyeusement, et de biens inhumains En sont donez tant a l'ame qu'au corps.
Se je voy donc sur Chrestïenté mains Maulx perpeter, ne doi ge pas du mains Estre aprés Dieu sur tous misericors?  ET pour ce donc moy, qui telz faitz contemple, DE dens le chief n'ay cervelle ne temple, Ris, jeux, esbatz en sensüalité Ne aultre chose qui de pitié ne s'emple.
Je qui congnois destruyre nostre temple Et molester Dame Chrestïenté, Raison commande que j'en aye pité, DEsir Ardant ne m'a le faict quicté, Conseil ordonne d'y bouter resistence, Espoir de mieulx et Consanguynyté, NOblesse aussi par singularité M'ont mys au train d'en prandre la vengence.
PAR quoy de brief sans plus rien en debatre,  LA m'en yray me deduyre et esbatre Gorrierement, quoy qu'on parle ou qu'on disse, Ruer par terre ces mastins et combatre A force d'armes pour du tout les abatre;   CEcy faisant, Dieu me sera propice.
De rebouter tel cruel maleffice Est envers luy ma singuliere office, Dont pour l'acquict et salut de mon ame Je veulx aller, sans nul mal ne sans vice, En ma personne faire ce sacriffice, Veullent ou nom aulcuns de mon royaume.
Royne des anges, emperiere des cieulx, Ordre divine, lix tressubstancïeux, Ymage doulce, passe rose eternelle, Dyamant nect, rubix solacïeux Escharboucle du hault Dieu precïeux, Fille virgine et mere supernelle, Ruysseau de joye, dame perpetüelle, Affin que mieulx ma personne se garde, Ne m'oubliez durant ceste querelle Conseillez moy, gardez moy de cautelle, Et me tenez en vostre saulvegarde.
Anges celestes du trosne deïffique, Qui avez noms d'essence ceraffique Veillez prier le treshault consistoire Jusques ad ce que d'amour magniffique Donner me puisse sur les Turcs paciffique Joye infinye et entiere victoire.
Et vous aussi de confort repertoire, Vrais saincts et sainctes en commun auditoire, DOulces parolles devant Dieu presentez Incessamment, affin que de sa gloire Nous enlumine et d'espee et vulgaire Tretous ces chiens soyent mal contentez.
BONs champïons et singuliers souldars, Nobles Françoys qui de scïence et d'ars Estes au monde plus vertüeux nommez, Veillez voz lances, voz espees, voz darcs, JEcter au vent dessoubz mes estandars, ET vous serez mieulx qu'onques renommez.
Levez vous sus comme gens bien famez, Ou vous serez pour jamais diffamez, Nulz et despris de plus honneur acquerre.
Gentilz rustres et vaillans gens clamez, Veillez monstrer present si vous m'aymez, En me suyvant tant par mer que par terre.
ET pour conclure, venez tous hardyment Pour voir s'avez en voz corps hardement, A ceste emprise ou Dieu nous conduyra RAlïez vous, car saichez seurement: DIeu a donné a celuy saulvement Sy tost que l'ame de son corps sortira, Aussi l'eglise nous favorisera, Le commun peuple bien joyeux en sera; Ainsi doncques sans faire aultre examen, Filz de Jhesus on nous declairera, Noz corps es cieulx Il gloriffïera In secula seculorum.
Amen.
L'Acteur Aprés toutes ces choses dictes, aulcuns aultres se volurent ingerer de dire leur oppinion, demandant humblement audience a Magesté Royalle, laquelle interdist le plus parler de ceste matiere.
Lors, comme deliberee et appareillee de mectre avant l'effect de ses parolles, se leva de sa chaire pour tirer oultre, par quoy ung moult grant effroy se commança a sourdre la dedens, pource que les oppinions de la plus grant partie d'iceulx estoient differantes les unes aux aultres.
Et sur ce ung chascun d'eulx se retira vers la partie qui mieulx avoit parlé a son advantaige, c'est assavoir devers Magesté Royalle, Dames Chrestienté, Noblesse, Bon Conseil et la plus grant partie de l'assemblee.
Et l'aultre partie avec Je ne sçay qui s'en alla par ung petit destourné guichet grongnant, groussant et grumellant tellement que par l'effroy qu'ilz firent mon povre esprit, qui si longuement avoit esté en ceste fantasie comme troublé et traveillé, fut contrainct de se reveiller, par lequel reveil en ung moment s'esvanouyt mon advision.
Si me trouvay seulet, tout estonné et moult fors esbahy.
Alors Phebus par moult grant appareil Fit esclarcir ses rades reluysantes, Dont je trouvay par mon subit reveil Esvanoÿes mes visions presentes.
Et tout soubdain furent de moy excentes Les nobles dames dont j'ay cy sermonné, Si me trouvys seulet, tout estonné.
Lors me levay, si prins mon escriptoire, Ce temps pendant que j'avoye l'engin fres, Et escripvis ce petit repertoire De tout mon songe, ou au moins a pou pres, En supplïant tous ceulx qui cy aprés Le vauldront lire, a payne ou de leger, Que les faultes leur plaise corriger.
Et pour conclure, je vous pry, treschier sire Que le traicté vous plaise avoir en grace, Quoy que n'y soit la scïence Porphire, Ne la prudence de Virgille ou Bocace.
Se mon engin eust plus grant efficace, J'eusse trop mieulx labouré et enté La Ressource de la Chrestïenté, Qui a vous, sire, de presenter n'est digne, Ne plus ne mains que le fruyt De la vigne.
.
