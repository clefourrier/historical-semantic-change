FOUKE LE FITZ WARYN  En le temps de averyl e may , quant les prees e les herbes reverdissent e chescune chose vivaunte recovre vertue , beauté e force , les mountz e les valeyes retentissent des douce chauntz des oseylouns , e les cuers de chescune gent pur la beauté du temps e la sesone mountent en haut e s' enjolyvent , donqe deit home remenbrer des aventures e pruesses nos auncestres qe se penerent pur honour en leauté quere , e de teles choses parler qe a plusours purra valer.
Seygnours , vous avez oy eynz ces houres qe Willam Bastard , duc de Normaundie , vynt ou grant gent e pueple santz nounbre en Engleterre e conquist a force tote la terre , e ocist le roy Heraud , e se fist coroner a Loundres , e si estably pees e leys a sa volenté , e dona terres a diverse gentz qe ou ly vyndrent.
En ycel temps Yweyn Goynez fust prince de Gales , e si fust vailaunt e bon guerreour , e le roy le dota mout le plus.
Cesty Yweyn out guasté tote la marche , e tote fust voyde de Cestre tanqe al mont Gylebert.
Le roy se apparilla mout richement , e vint ou grant ost en le countee de Saloburs , e trova tote les villes arses de Cestre desqe a Saloburs , quar le prince clama tote la marche pur la sue e aportenaunte a Powys.
Le prince se retret , quar yl ne osa atendre le roy.
Le roy fust mout sages , e pensa qu' il dorreit les terres de la marche as plus vaylauntz chevalers de tut le ost pur ce qu' il devereynt defendre la marche de le prince a lur profit e al honour lur seignour le roy.
Ly roy apela Rogier de Belehealme , si li dona tote la counté de Saloburs mout franchement , e si fust apellee counte palays.
Rogier funda dehors la vylle de Saloburs une abbeye de Seynt Piere , e la feffa mout richement , e tint le counté a tote sa vie.
Si comença un chastiel a Brugge , e un autre chastel comença en Dynan , mes yl ne les parfist poynt.
Aprés qe Roger fust devyé , Robert , son fitz , avoit tote la countee de Saloburs , e Ernaud , son puysné fitz , avoit Penebroke.
Ceux furent gentz trop demesurees e trop culvers , e grantment mespristrent countre lur seignour , le roy Henri fitz Willam Bastard , frere roy Willam le Rous , e parfirent le chastel de Brugge contre la defense le roy Henri , dont le roy Henri les desheryta e fist exiler pur tous jours , e dona lur terres a ces chevalers.
Le chastel de Dynan e tut le pays entour devers la ryvere de Corve ou tut l' onour dona a monsire Joce , sun chevaler , e d' en aprés retint le surnoun de Dynan e fust apelé par tut Joce de Dynan.
Cely Joce parfist le chastiel qe Roger de Belehealme en son temps avoit comencé , e si fust fort e vaylaunt chevaler.
E si fust la ville bien longement apellé Dynan , qe or est apellee Ludelawe.
Cesti Joce fist fere desouth la ville de Dynan un pount de pere e chaus outre la ryvere de Temede , en le haut chemyn qe va parmy la marche , e de Cestre desqe Brustut.
Joce fist son chastiel de Dynan de tres baylles e le envyrona de double fossee , une dedens e une dehors.
Le roy Willam Bastard aprocha les mountz e les vals de Gales , si vist une ville mout large , close jadys de hautz murs , qe tote fust arse e gastee , e par desouth la ville en une pleyne fist tendre ces pavylons , e la demorreit , ce dit , cele nuyt.
Lors enquist le roy de un Bretoun coment la ville avoit a noun , e coment fust ensi gasté.
« Sire , fet le Bretoun , je vous dirroy.
Le chastiel fust jadys apellee chastiel Bran , mes ore est apelee la Vele Marche.
Jadys vindrent en cest  pays Brutus , un chevaler mout vaylaunt , e Coryneus , de qy Cornewayle ad uncore le noun , e plusours autres , estretz du lignage troyene , e nul n' y habita ces parties , estre tres lede gentz , grantz geans , dount lur roy fust apelee Geomagog.
Cyl oyerent de la venue Brutus , e se mistrent en la voye a l' encountre , e al dreyn furent tous lé geantz occys , estre Geomagog , qe fust mervilous grant.
Coryneus , le vaylant , dist que volenters luttreyt ou Geomagog , pur esprover la force Geomagog.
Le geant , a la premere venue , enbraça Coryneus si estroitement qu' il debrusa ces trois costes.
Coryneus se coroça , si fery Geomagog del pee qu' il chay de un grant roche en la mer , e si fust Geomagog neyé ; e un espirit del deble meyntenant entra le cors Geomagog e vynt en ces parties , e defendy le pays longement , qe unqe Bretoun n' osa habiter.
E longement aprés , le roy Bran fitz Donwal fist refere la cité , redresser les murs , e afermer les grantz fosses , e fesoit burgh e grant marché ,  e le deble vint de nuyt , e oosta quanqe leynz fust , e pus en sa unqe nul n' y habita.
»  Le roy s' enmervyla mout.
Payn Peverel , le fier e hardy chevaler , cosyn le roy , ad tot escoté , e dit qu' il asayereit cele nuyt la merveille.
Payn Peverel se arma mout richement , e prist son escu lusant d' or ou une croys de asur endentee , e.
xv.
chevalers e autres sergauntz , e s' en ala en le plus halt paloys , e se herberga yleque.
E quant fust anuyetee , le temps devynt si lede , neir , obscur , e tiele tempeste de foudre e tonayre qe tous iceux qe la furent devyndrent si enpourys qu' il ne purreint pur pour mover pié ne meyn , eynz cocherent a la terre come mortz.
Payn , le fer , fust mout poury , mes s' enfia en Dieu , de qy yl porta le signe de la croys , e vist qe nul' aye n' avereit si de Dieu noun ; se cocha a la terre , e ou bone devocioun pria Dieu e sa mere Marie que ly defendreynt cele nuyt del poer de deble.
A peyne out fyny sa preere , vynt le malfee en semblance Geomagog , e si porta un grant masue en sa mayn , e de sa bouche geta fu e fumee , dont la ville fust tot enluminee.
Payn avoit bon espeir en Dieu , e se seigna de la croys , e hardiement asayly le malfee.
Le malfee hauça sa mace , si vodra feryr Payn ; mes yl guenchy le coup.
Le deble , par vertu de la croys , fust tut enpoury e perdy force , quar yl ne poeit adeser la croys.
Payn le pursywy , qu' il ly fery de l' espee , qu' il comença crier , e chey tut plat a terre , e se rendy mat.
« Chevaler , fet yl , vous m' avez vencu ne mie par force de vous meismes , eynz avez par vertue de la croys qe vous portez.
- Dy moy , fet Payn , vous , lede creature , quy vous estes , e quey fetes en ceste ville ; je te conjur en le noun Dieu e de seynte croys.
» Le malfee comença counter de mot en autre come le Bretoun out eynz dit , e si dit qe , quant Geomagog fust mort , meintenaunt il rendy l' alme a Belzebub , lur prince , e si entrat  le cors Geomagog , e vynt en semblance de ly en ces parties , pur garder le grant tresor qe Geomagog aveit amassé e mys en une mesone qe yl avoit fet desouth la terre en cele ville.
Payn ly demaunda quele creature yl fust , e il ly dist qe jadys fust aungle , mes or est par son forfet espirit de deble.
« Quel tresour , fet Payn , avoit Geomagog ?  - Buefs , vaches , cygnes , poons , chevals e totes autres bestes , tregettés de fyn or ; e si avoit un tor d' or , qe parmy moy fust son devyn , e en ly fust tote sa creance , e il ly dist ces aventures qe furent a venir ; e deus foyth par an soleynt les geantz honorer lur dieu , ce fust le tor d' or , dont tant or est amassee q'a merveille.
E pus avynt qe tote ceste countré fust apellee la Blaunche Launde , e moy e mes compaignons enclosames la launde de haut mur e parfounde fosse , yssi qe nul' entré fust si noun parmy ceste ville , qe pleyne fust de mavoys espiritz , e en la lande feymes jostes e tornoyementz , e plusours vindrent pur vere les merveilles , mes unqe nul n' eschapa.
Ataunt vynt un disciple Jhesu qe apelé fust Augustyn , e par sa predicacion nous toly plusors des nos , e baptiza gent , e fist une chapele en son noun , dont grant encombrer nous avynt.
- Ore me dirrez , fet Payn , ou est le tresour dont avez dit.
- Vassal , fait il , ne parlés mes de ce , quar yl destyne as autres ; mes vous serrez seignour de tut cet honour , e ceux qe vendrount aprés vous le tendrount ou grant estrif e guere.
E de ta maunche issera Ly loup qe merveilles fra , Q'avera les dentz aguz , E de tous serra conuz E serra si fort e fer Qu' il enchacera le sengler  Hors de la Blaunche Launde , Tant avera vertue graunde.
Ly leopard le loup sywera  E de sa cowe le manacera.
Ly loup lerra boys e montz , En ewe meindra ou peschons E tresnoera la mer ; Environera cet ydle enter.
Au dreyn veyndra le leopart Par son engyn e par son art.
Pus en ceste lande vendra ; En ewe son recet tendra.
»  Qant l' espirit out dit ce , s' en issit du corps , e tiel puour avynt dont Payn quida devyer , e , quant passé fust , la nuyt enclarsyst , e le temps enbely , e les chevalers e les autres , q'enpourys furent , s' enveylerent , e mout s' enmervelerent de l' aventure qe lur aveit avenu.
L' endemeyn fust la chose mostré al roy e a tot l' ost , e le roy fist porter le cors Geomagog , e gittre en un parfond put dehors la ville , e fist garder la mace , e la mostra longement a plusours pur la merveille q'ele fust si graunde.
Ly roy s' en vet de yleqe e vent en une contré joygnant a la Blanche Launde , qe jadys fust a un Bretoun , Meredus fitz Beledyns , e delees si est un chastelet q'est apellee Arbre Oswald , mes or est apelee Osewaldestré.
Ly roy apela un chevaler , Aleyn fitz Flael , e ly dona le chastelet ou tut l' onour qe apent , e de cely Aleyn vindrent tous les grantz seignours d' Engletere qe ount le sournoun de Fitz Aleyn.
Pus cesti Aleyn fist enlarger mout le chastel.
Ly roys passa la ryvere de Salverne , e vist le pays entour bon e bel , e apela un chevaler qe fust nee en Loreygne , en la cyté de Mees , qe mout fust renomee de force e de bealté e de corteysie , e sa enseigne fust de un samyt vermayl a deus poons d' or , e ly dona Alburburs ou tot l' onour q'apent.
E issi dona ly roys a ces meillour chevalers e plus afiez totes les terres , chaces e fees de Cestre desqe a Brustut.
Ly roy apela Payn Peverel , e ly dona la Blaunche Launde e foreste , guastyne , chaces e tut le pays.
E si aveit une mote environee de marreis e de ewe , e la fyst Payn un tour bel e fort , e fust la mote apelee Wayburs , e si court une ryvere delees qe de Payn Peverel tint le noun , e si est apelee Peverel , mes pus fust apellee Pevereye.
Le roy , quant issi aveyt establies ces terres , retorna a Londres e de Loundres a Normandie , e yleqe morust.
Pus reigna en Engletere Willam le Rous , son fitz , e aprés ly Henri , son puysné frere , qe pus detint Robert Courtheose , son eyné frere , en prisone tote sa vye ; l' encheson ne vous serra ore dyte.
Puys avynt qe Payn Peverel morust en son chastel en le Peeke , e Willam Peverel , le fitz sa soere , reçust e avoit tut l' eritage Payn.
Pus cely Willam par coup d' espee conquist tote la terre de Morelas tanqe a l' ewe de Dee , Ellesmere , Maylour e Nauhendon.
Cesty Willam fist en la Blanche Launde un tour , e le apela Blaunchetour , e la ville q'est entour est uncore apelee Blauncheville , en englois Whytyntone.
En Ellesmere fist un autre tour , e sur l' ewe de Keyroc un autre.
Willam avoit deus beles neces , Eleyne , la eynsné , e Melette , la puysné.
E si maria Eleyne al fitz Aleyn , e dona ou ly en mariage tote la terre de Morlas desqe Keyroc.
Melette d' assez fust la plus bele , e pur sa bealté fust mout desirree , mes nul ne ly vynt a gree.
Willam la enresona e pria qe ele se descovereit a ly s' yl y avoit en la terre nul chevaler qe ele voleit prendre a baroun , e si nul tel y fust , yl la eydereit a son poer.
« Certes , sire , fet ele , yl n' y a chevaler en tot le mound qe je prendroy pur richesse e pur honour de terres ; mes , si je jamés nul averoy , yl serra bel , corteys e bien apris e le plus vaylant de son corps de tote la cristieneté.
De la richesse ne fas je force , quar je le pus bien dire qe cely est riche qe ad qe son cuer desire.
» Willam , quant ce oy , surryst e dist : « Bele nece , bien avez dit , e je vous ayderay a mon poer de tel seignour purchacer , e si vous dorray Blanchetour e quanqe apent ou tut l' onour , quar femme que ad terre en fee serra d' assez plus desirree.
» Lors fist Willam une crié en meynte terre , en meynte cité : « Qe tous les chevalers de valours qe torneier veilent pur amours a la feste Seint Michel vienent a Chastiel Peverel , q'est en la Peeke , e le chevaler qe mieux fra , e le tornoy venkera , avera l' amour Melette de la Blaunche Tour , e sire serra e seignour de Blancheville e de tot l' onour.
» Ceste criee fust tost depubliee par plusors terres.
Guaryn de Meez , le vaylaunt , ne avoit femme ne enfant , mes manda a Johan , duc de la Petite Bretaigne , tot l' affere de ceste crié , e ly pria ayde e socours a cele bosoigne.
Lu duc fust molt vaylant.
Si avoit dys fitz chevalers , les plus beals e plus vaylantz de corps qe furent en tote la Petite Bretaygne , Roger , le eyné , Howel , Audwyn , Urien , Thebaud , Bertrem , Amys , Gwychard , Gyrard e Guy.
Le duc maunda ces.
x.
fitz e.
c.
chevalers ou eux , bien mountés e de totes apparillementz richement aprestez , a son cosyn , Garyn de Mees , e yl les resçust a grant honour.
Eneas le fitz le roy d' Escoce vint ou le conte de Morref e les Brutz , Donbars , Umfrevilles e deus.
c.
chevalers.
Yweyn , le prince de Gales , vint a deus.
c.
escus , le duc de Borgoyne ou.
iii.
c.
chevalers.
Ydromor fitz le rey de Galewey vint ou.
c.
e.
l.
chevalers.
Les chevalers d' Engletere sont nonbrez a.
iii.
c.
Guaryn de Mees e sa compaignie se herbigerent en tentes , faitz en la foreste delees ou le tornoiement serroit , bien vestuz tot a volenté de un samit vermayl , e les destrés furent covertz tot a la terre au fuer de guere.
Guaryn meismes , pur estre desconuz des autres , avoyt un crest de or.
Lors resonerent lé tabours , trompes , busynes , corns sarazynes , qe les valeyes rebonderent de le soun.
Lors comença le tornoy dur e fort.
La poeit um vere chevalers reverseez des destrers , e meynte dure coupe donee e meynte colee.
La damoisele e plusours dames furent monteez une tour , e virent la bele assemblé de chevalers e coment chescun se countynt.
A descrivre les coupes e continances je n' ay cure , mes Guaryn de Meez e sa compaignie furent le jour lé meylours , plus beals e plus vaylauntz tenuz , e sur tous si fust Garyn le plus preysé en tous poyntz.
Avynt qu' il avespry , e le tornoy pur la nuyt ne purra outre durer.
Les chevalers s' en alerent a lur ostels.
Guaryn e sa compaigne se tornerent privément a lur tentes en la foreste , e se desarmerent , e grant joie demenerent.
E nul des autres grant seignours ne savoient ou yl devyndrent ne qy yl furent , tant se countindrent coyement , mes de tous furent desconuz.
L' endemeyn crié fust partot une joste.
Ataunt vynt Garyn as jostes , vestu de foyle de ere tot vert , hors de la foreste , come cely qe fust aventurous e tot desconu.
Quant le duc de Borgoyne l' ad veu , meyntenant ly corust sur , e ly fery grant coup de une lance.
Guaryn le refery , qu' il tribucha de le chyval enmy la place , pus un autre , pus le tierce.
Melette de la Blanche Tour ly manda son gant , e pria qu' il la defendist.
Yl dit qe si freit a son poer , e si se repeira a la foreste , e se arma de ces armes vermails , e vint ou ces cornpaignons en le champ , e si venqui le tornoy , e purprist le champ pur totes les gentz qe la vyndrent , dount jugement se prist entre tous les grantz seignours e herrautz e disours , qe Guaryn , qe fust le chevaler aventurous , a resoun avereit le pris del tornoy e Melette de la Blaunche Tour ; e yl a grant joie la prist , e la dammoysele ly.
Si maunderent le evesqe de la countré e , veaunt touz , les ad esposé.
Willam Peverel tint une feste mout riche a les esposayles , e , quant la feste fust departy , Guaryn prist sa mulier e sa compagnie , e s' en alerent a Blauncheville , e demorent yleqe a grant joie quaraunte jours.
Donqe repeyrerent les dys freres ou lur.
c.
chevalers a Bretaigne le Menure ; mes Gwy , le puysné frere , remist en Engletere , e conquist par coup d' espee meyntes beles terres , e si fust apelee Gwy le Estraunge , e de ly vindrent tous les grantz seignours de Engletere qe ount le sournoun de Estraunge.
Gwaryn de Meez tint longement a grant honour la seignorie de Blaunchevile , mes Yervard le fitz Yweyn , prince de Gales , ly fesoit grant damage , ocist ces gentz , destruit ces terres.
Atant asistrent jour de bataylle ou meynt prodhome perdy la vye.
Al dreyn torna la perte a Yervard , quar yl perdy plusours de ces gentz , e guerpist le champ , e s' en fuist a deshonour.
Lors mist Guaryn un chevaler mout fort e vaylant , Gwy le fitz Candelou de Porkyntone , a garder l' onour de Blauncheville e ces autres terres.
Avynt qe la dame enseynta.
Quant fust delyvres a l' houre qe Dieu ordyna , apelerent l' enfaunt Fouke.
E quant l' enfant fust de set anz , si le manderent a Joce de Dynan pur aprendre e noryr , quar Joce fust chevaler de bone aprise.
Joce le resçust a grant honour e grant cherté , le norry en ces chambres ou ces enfauntz , quar yl avoit deus fyles , dont la puysné fust de meyme l' age qe Fouke fust , e si fust apelee Hawyse ; la eynsnee fust apelee Sibylle.
A ycel temps grant descord e guere fust entre sire Joce de Dynan e sire Water de Lacy , qe donqe sojorna mout a Ewyas , pur quel descord meint bon chevaler e meynt prodhome perdy la vye , quar chescun corust sur autre , arderent lur terres , preierent e robberent lur gentz , e meinte autre damage fyrent.
Quant Fouke fust de.
xviii.
ans , molt par fust beals , fortz e grantz.
Un jour de esté , sire Joce leva matin , si mounta un tour enmy son chastiel pur survere le pais , e regarda vers la montaigne q'est apelee Whyteclyf , e vist les champs covertz de chevalers , esquiers , serjauntz e vadletz , les uns armés sur lur destrés , les uns a pié , e oyt les chyvals hynnyr ,  e vist les healmes relusantz.
Entre queux vist yl la banere sire Water de Lacy , reflambeaunt novel d' or ou un fes de goules parmy.
Lors escrie ces chevalers , e les comanda armer e mounter lur destrers , e prendre lur arblasters e lur archers , e aler al pount desouth la vile de Dynan , e gar der le pount e le gué , qe nul n' y passast.
Sire Water e sa gent quiderent passer seurement ; mes les gentz sire Joce les unt russhé arere , e plusours d' ambepartz sunt naufrez e tuez.
Atant vynt sire Joce e sa banere tote blaunche d' argent a trois lyons d' asur passauntz coronez d' or , ou ly.
v.
c.
qe chevalers , qe serjantz , a chyval e a pee , estre les borgoys e lur serjantz , qe bons furent.
Donqe a grant force passa Joce le pount , e hurterent Ics ostz corps a cors.
Joce fery Godebrand , qe porta la banere de Lacy , parmy le cors de une launce ; donqe perdy le Lacy sa banere.
Atant la gent s' entreferirent , e plusours sunt d' ambepartz occis ; mes al Lacy avynt le pys , quar yl s' en vet fuaunt e desconfitz , e prent sa voie delees la ryvere de Temede.
La dame ou ces filles e ces autre damiseles fust montee une tour , si unt veu tot l' estour , e prient Dieu devoutement qu' il salve lur seignour e ces gentz de anuy e de encombrementz.
Joce de Dynan conust Water de Lacy par ces armes , e le vist fuaunt tout soul , quar yl aveit grant pour de perdre la vie.
Si fert son destrer des esperouns , e passa mountz e vals , e en poy de oure ad ateynt le Lacy en une valee desouth le boys vers Champ Geneste ; si ly comaunda retorner.
Le Lacy nully ne vist si sire Joce noun , e se retorna mult hardiement , e s' entreferirent durement , quar nul n' out cure de autre esparnier ; grantz coupes e fortz s' entredonerent.
Joce sembla qe la medlé dura trop longement , hausa l' espee de maltalent , si fery le Lacy a l' escu qe tot le porfendy parmy , e ledement le naufra parmy le bras senestre.
Joce l' assaut egrement e a poy qu' il ne le ust pris , quant sire Godard de Bruyz e deus chevalers ou ly vindrent socoure le Lacy.
Sire Godard e ces compaignons mout hardiement asaylent sire Joce de tote partz , e yl se defent de eux come lyon.
La dame e ces fyles en la tour veient lur seignour si demené q'a poyne pussent ester ; crient , palment e grant duel demeynent , quar jamés ne quident ver lur seignour en vie.
Fouke le fitz Waryn fust remys en le chastel , quar yl ne fust qe.
xviii.
anz.
Si oy le cry en la tour , monta hastivement , si vist sa dame e tous les autres ploure.
Yl s' en ala a Hawyse , e demaunda quey ly fust , e pur quoy fesoit si mourne chere.
« Tes tey , fet ele , poy resembles tu ton pere q'est si hardy e si fort , e vous estes coward e tous jours serrez.
Ne veiez vous la mon seignour , qe grantment vous ad chery e suefment norry , est en peryl de mort pur defaute de ayde ? E vous , maveys , alez sus e jus seyntz , e ne donez ja garde.
»  Le vadlet , pur la repreofe qe ele avoit dyt , tot enrouy de yre e de maltalent , e s' envala meintenant de la tour , e trova en la sale un viel roynous haubert , e le vesty meyntenant a mieux qu' il savoit , e prist une grose hasche deneshe en sa mayn , si vynt a une estable qe ert delees la posterne par ount home vet vers la ryvere , e trova la un somer.
Yl mounta meyntenant le somer , e s' en issist par la posterne , e passa bientost la ryvere , e vynt al champ ou son seignour fust abatu de son destrer , e en poynt de estre ocys , s' yl ne ust survenu.
Fouke aveit un healme lede , e ly covry a poy les espaudles , e , a sa premere venue , fery Godard de Bruz , qe aveyt saysy son seignour , de sa hasche , e ly coupa l' eschyne del dors en deus meytés , e remounta son seignour.
Fouke se torna vers sire André dé Preez , si ly dona de sa hache en le healme de blanc asser qe tut le purfendy desqe as dentz.
Sire Ernalt de Lyls veit bien qu' il ne puet en nulle manere eschaper , quar yl fust forement  naufré , e se rendy a sire Joce.
Le Lacy se defendy , mes en poy de oure fust seysy.
Ore est sire Water de Lacy pris e sire Ernalt de Lyls , e sunt menez outre la ryvere vers le chastel de Dynan.
Donqe parla sire Joce : « Amys borgeis , mout estes fort e vaylant , e , si vous ne ussez esté , je usse esté pieça mortz.
Je vous su mout tenuz e serroy pur tous jours.
Vous demorrez ou moy , e je ne vous faudrey jamés.
» Joce quida qu' il fust borgeis , quar borgeys relement ont vestu les armes , e ceus qe l' enfant avoit furent roynous e ledes.
Donqe respount l' enfant e dit : « Sire , je ne sui nul borgeys ; ne me conussez poynt ? Je su Fouke , vostre norry.
- Beal fitz , fet il , beneit seyt le temps qe je vous unqe nory , quar jamés son travayl ne perdra qe pur prodhome fra.
» Atant amenerent sire Water e sire Ernalt en une tour qe est apelee Pendovre , e yleqe fisent mediciner lur playes , e garder a grant honour , e la dame e ces fyles e lur damoyseles chescun jour conforterent e solacerent sire Water e sire Ernalt de Lyls.
Sire Ernald fust jevene bachiler e bel , e grantment fust suppris de l' amour Marioun de la Bruere , une mout gentile damoisele , e si fust la mestre chaunbrere la dame del chastiel de Dynan.
Sire Ernald e la damoisele entreparlerent sovent , quar ele soleit chescun jour venir en la tour ou sa dame de conforter sire Water de Lacy e sire Ernald.
Avynt qe sire Ernald , quant veyt temps , aresona la damoysele , e dit qe ele fust la chose qu' il plus ama , e qe tant est suppris de s' amour qe repos ne puet avoir jour ne nuyt , si ele ne se asente a ly , quar ele ly puet socours fere de tous ces anuys , e , si ele le voleyt fere , yl la freit seureté a sa volenté demeyne qe jamés nulle autre n' amera sy ly noun , e , al plus tost qu' il serreit delyvres , yl la prendreit a fenme.
La dammoisele oy la bele promesse , e ly graunta fere sa volenté en totes choses , e prist seureté de ly qu' il la tendreit covenaunt de sa promesse.
La damoisele les promit qe ele les eydereit en tous poyntz privément qu' il fussent delyvres de prisone , e prist towayles e lynceles , si porta en la tour , e les fist coutre ensemble e par els avala sire Water e sire Ernalt de la tour , e lur pria qu' il tenysent lur lealté e la promesse qe eux ly aveynt promys , e yl la dysent qe lealment se contendreynt a ly , sauntz fauser nul covenaunt , e la comanderent a Dieu.
Sire Water e sire Ernalt tot souls alerent lur chemyn a pee , e a l' aube de jour vindrent a Ewyas , a le chastiel sire Water de Lacy , e , quant les gentz virent lur seignour seyn e heyté revenuz , ne fet a demaunder si lees furent , quar yl le quiderent aver perdus pur tous jours.
Joce de Dynan leva matin , e s' en ala a sa chapele dedenz son chastel , qe fust fet' e dedié en l' onour de la Magdaleyne , dount le jour de la dedicattcion est le jour seynt Cyryac , e.
lxx.
jours de pardoun.
Si oy le service Dieu , e , quant avoit ce fait , mounta le plus halt tour q'est en la terce bayle del chastel , qe or est apelé de plusours Mortemer ; e pur cele resoun ad le noun de Mortemer qe uns des Mortemers fust leynz bone piece en garde , Joce survist le pays ; rien ne vist si bien noun ; descendy de la tour , si fist corner a laver.
E si maunda pur son prison , sire Water , quar tant honour ly feseit qe nul jour ne vodra laver ne manger eynz ly.
Les prisouns furent quis partot : ce fust nyent , quar eschapez erent.
Sire Joce ne fist nul semblant qu' il se repenty de lur aler , ne ja garde ne dona.
Sire Water pensa qu' il se vengereit ou morreit.
Maunda pur ces gentz d' Irlaunde , e prist souders , chevalers e autres , issi qe fort estour e dur assaut fust entre sire Water e sire Joce.
Les countes e barons d' Engletere virent la grant mortalité e damage qe fust avenu , e uncore entre eux de jour en jour avynt ; pristrent un jour d' amour  entre sire Water e Joce , e yleoqe furent totes grevances redressez , e les parties acordeez , e devant les grantz seignours furent entrebaysez.
Joce de Dynan maunda ces letres a Waryn de Mees e Melette , sa bone dame , le piere Fouke l' enfaunt.
Fouke fust auke brun , e pur ce fust pus apelé de plusours Fouke le Brun.
Waryn e Melette e grantz gentz vindrent al chastel de Dynan , e furent resçu ileqe a grant honour e joie , e se enveiserent une symaigne.
Joce molt corteisement parla a Guaryn , e ly dit : « Sire , fet yl , vous avez seynz un fitz qe je vous ay nory.
J' espoir qu' il serra prodhome e vaylant , e serra vostre heir , sy yl vous survist , e je ay deus files qe sunt mes heyrs , e , si vous plust , vodrey je qe nous fussoms entrealiez par mariage , e donqe ne doteroms gueres nul grant seignour d' Engletere , qe nostre partie ne serreit meintenu a dreit e a resoun ; e , si vous le volez graunter , je vueil qe Fouke le Brun espouse Hawyse , ma puysné file , e qu' il seit heir de la meyté de tote ma terre.
»  Guaryn ly mercia molt de soun beal profre , e dit qu' il le grantereit tot a sa volenté demeyne.
L' endemayn maunderent a Herford pur le evesqe , Robert de   Le evesqe vint , e a grant honour fist les esposailles.
Joce tint grant feste.
xv.
jours.
Quant la feste fust departy , sire Joce e sire Guaryn e lur meynés s' en alerent vers Hertlande , quar yleqe vodreint sojorner une piece.
Marion de la Bruere se feynist malade , e se cocha en son lyt , e dit qe si malade fust qe ele ne se poeit mover si noun a grant peyne , e demora al chastel de Dynan.
Joce comanda qe ele fust guardé tot a talent , e , pur doute de le Lacy e autres gentz , seudea.
xxx.
chevalers e.
lx.
dis serjantz e vadletz , e les bayla son chastel a garder tanqe a son repeyr' en le pays.
Quant Joce fust passé , l' endemein manda Marion son message a sire Ernalt de Lyls , e ly pria , pur la grant amisté qe entre eux fust , qu' il n' obliast les covenauntz qe entre eux sunt affermez , e qu' il viegne hastivement parler ou ly a le chastel de Dynan , quar le seignour e la dame e la force de lur meynage sunt vers Hertlande , e qu' il vienge a meisme le lu ou dreyn s' en ala de le chastel.
Quant sire Ernalt avoit oy le mandement sa amie , meyntenant remanda meisme le messager , e pria pur s' amour qe ele mesurast la hautesse de la fenestre par ount yl issist dreyn de le chastel , e quele gentz e quantz e quele meisnie lur seignour avoit lessé derere ly si remandast par ledit messager.
La damoisele , qe nul suspecioun de tresoun n' aveit , prist un fyl de say' e le vala parmy la fenestre desqe la terre , e tot l' estre del chastiel maunda a sire Ernalt.
Donqe remanda sire Ernalt a sa amie qe le quarte jour avant houre de mie nuyt serreit a ly , a meisme la fenestre par ont yl passa , e la pria qe ele ly atendist yleqe.
Sire Ernalt de Lyls fist fere une eschiele de quyr de meisme la longure de le fyl de saye qe s' amie ly maunda.
Donqe s' en ala sire Ernalt a soun seignour sire Water de Lacy , e ly counta qe Fouke le fitz Waryn de Mees avoit esposé Hawyse la fille sire Joce de Dynan , e qe sire Waryn e sire Joce aveyent lessé garnesture en le chastel de Dynan , e furent alez vers Hertlande pur quere souders , e pur assembler yleqe lur gentz , e pur auner host e pueple santz nombre.
« E , quant tut l' ost serra assemblé , meyntenaunt vendront a Ewyas , e ardrount e prendront vos terres , e , si yl poent vostre corps prendre , vous serrez detrenché en menu pieces , e vous e les vos desherytez pur tous jours , e ce me mande cele qe vous bien savez , quar ele siet e ad oy la verité.
»  Quant sire Water entendy la novele , devynt tut pal pur angoise , e dit :  « Certes , je ne pus crere qe sire Joce me freit tiele deceyte , depus qe nous sumes acordeez e , veantz plusours , entrebayseez , e je harrey mout qe nos piers diseynt qe le acord serreit enfreynt endreit de moy , e sire Joce est tenuz leal chevaler.
- Sire , fet sire Ernalt , vous estes mon seignour ; je vous garny de vostre damage , quar je say la verité par cele qe ad oy le consayl , e ne ditez mie autrefoyz qe je savoy vostre damage , e ne le vous vodray garnyr , ne qe je vous ay menty ma fey.
» Sire Water devynt molt pensyf , e ne savoit nul bon consayl sur cele bosoigne.
Atant dit : « Sire Ernalt , qei me loez vous de fere ?  - Sire , fet yl , creez mon consayl , si frez bien.
Je irroy meismes ou ma compagnie , si prendroy par engyn le chastiel de Dynan , e , quant sire Joce avera sayly de soun recet , il vous grevera le meynz , e se retrerra de sa pensee , e partant poez estre vengé de ly de le hounte qu' il nous ad sovent fait ; e , sire , pensez qe , seit ce a droit ou a tort , home se deit de son enymy venger.
» Sire Water del tot se mist en le consayl sire Ernalt , e quida qu' il ly aveit dit veir de quanqu'il avoit dyt ; mes yl menti come faus chevaler.
Sire Ernalt apparilla sa compaignie , qe grant fust , quar yl avoit en sa compagnie , qe chevalers , esquiers e serjauntz , plus qe myl , e vynt al chastiel de Dynan par nuyt , e fist partie de sa compagnie demorer en le boys pres de Whyteclyf , e partie enbucher desouth le chastiel en les gardyns.
La nuyt fust mout obscure , quar yl ne furent aparçu de gueyte ne de autre.
Sire Ernalt prist un esquier qe porta la eschiele de quyr , e s' en alerent a la fenestre ou Marion les attent , e , quant ele les vist , unqe ne fust si lee.
Si en vala jus une corde , e traist sus la eschiele de quyr , si la ferma a un kernel de le mur , e Ernalt monta bien e legerement la tour , e prist sa amye entre ces bras , e la beysa , e fyrent grant joie , e s' en alerent en une autre chambre , e soperent e pus alerent cochier , e si lesserent la eschiele pendre.
L' esquier qe la porta ala por les chevalers e la grant compaignie qe furent enbuchez en le jardyn le seygnour e aylours , e les amena a l' eschiele , e.
c.
homes , bien armés , mounterent par l' eschiele de quyr , e s' en avalerent de la tour de Pendovre , e s' en alerent par le mur derere la chapele , e troverent le geyte somoilant quar yl devynt tut pesant contre la mort , e ly pristrent meyntenant , e ly vodreynt aver ruee jus de son tour en la parfonde fosse , e yl cria mercy , e pria qu' il ly vodreynt soffryr sifler une note avaunt qu' il morust , e yl ly granterent.
Mes yl le fist pur ce qe les chevalers de leynz se devereynt garnyr , mes ce fust tut pur nient.
Tant come il sifla , tut le plus de les chevalers e serjauntz furent decoupees.
Brayerent e crierent en lur lytz qe Dieus poeit aver pité , mes lé compaignons sire Ernalt furent santz pieté , quar quanqe leynz fust mistrent a lede mort , e meynte lyncele , qe fust blanche a seyr , tot fust enrouy de sang.
Al dreyn ruerent le gueyte en la parfonde fosse , e rompi le col.
Marion de la Bruere cocha deleez son amy , sire Ernalt , e rien savoit de la treson qe sire Ernalt avoit fet.
Si oy grant noise en le chastiel , leva del lit , e regarda jus en le chastiel ; oyt la noyse e le cry dé naufrez , e vist chevalers armeez e les blanks healmes e haubercz.
Meyntenant aparçust qe sire Ernalt ly avoit desçu e trahi ; si comença mout tendrement a ploure , e dit pytousement : « A ! las , fet ele , qe unqe nasquy de mere , quar par mon forfet ad mon seignour sire Joce , qe suef me norry , perdu son chastel e sa bone gent , e , si je ne usse esté , rien ne fust perdu ! A ! las , qe je unqe cru cest chevaler , quar par son losenge m' ad yl desçu e mon seygnour , de cuy plus me est ! » Marion , tote ploraunte , saka l' espeye sire Ernalt , e dit : « Sire chevaler , esveyllez vous , quar estrange compaignie avez amené en le chastiel mon seignour santz congié.
Mes qe vous , sire , e vostre esquier fussez par moy herbygez , les autres , qe seyntz par vous sunt , ne furent mes , e depus qe vous me avez desçu , vous ne me poez a reson blamer , si je vous renke service aprés vostre desert.
Mes jamés ne vous avanterez a nulle amye qe vous averez , qe par ma deceyte avez conquis le chastiel de Dynan e le pays.
»  Le chevaler se dresça en estant.
Marion de la espeye qe ele tynt trete en sa mayn fery le chevaler parmy le cors , e si morust le chevaler meyntenant.
Marion savoit bien qe , si ele fust prise , ele serreit lyvré a male mort , e ne savoit qe fere , mes se lessa cheier a une fenestre devers Lyneye , si rompy le col.
Les chevalers qe furent en le chastel defermerent les portes , e s' en alerent en la vyle , e overyrent la porte de Dynan vers la ryvere , e fyrent totes lur gentz entrer.
Si mistrent au fyn de chescune rywe en la vyle grant nombre de gentz , e fyrent esprendre la vile de fu , e en chescune rywe fyrent deus feus.
Les borgeys e les serjauntz de la vyle , quant vyrent le feu , leverent des lytz , les uns nuz , les uns vestuz , e ne saveint qe fere , quar tut furent a poy forsenez.
Les chevalers e les esquiers de Lacy les corurent sur , si les decouperent e ocistrent espessement.
Les borgois ne se poeynt ne saveynt defendre , quar tous qe trovez furent , furent detrenchez ou ars en le feu.
Les damoiseles alerent par les veneles , vyrent lur pieres e lur freres gisir , detrenchez , par les rywes , s' engenulerent , prierent mercy e pardon de vye.
Ce fust pur nient , a ce qe l' estoyre dyt : homes , femmes e enfauntz , jeovenes e grantz , tous furent ocys ou de arme ou de feu.
Ataunt vynt le jour ; donqe manderent a lur seignour qu' il ou tot son poer venist al chastel de Dynan , e si fist yl , e fist mettre sa banere sur le Pendovre en signe de victorie , qu' il aveit conquis ce qu' il eyns fust en prison mys ; mes la vile , e quanqe fust leyns , fust arse a neyrs charbouns.
Quant la novele vynt a sire Joce e Guaryn de Meez , mout dolent , triste e morne furent.
Si manderent partot a lur parentz , amys e a lur gentz demeyne , issi que yl aveient dedenz une moys set myl de bone gent bien apparillez , e vindrent a Chastel Key , qu' est fermé desuz un tertre , une lywe de voye de Dynan.
Mes Chastel Key fust viel a ycel' houre , e les portez furent porrys , quar nulle gent ne le aveyent habitee.
c.
ans avaunt , quar Key , le seneschal monsire Arthur le roy , le avoit fet , e tot le pays a ly fust apendant , e le noun de ly uncore tient , quar la gent du pays le apelent Keyenhom.
Joce e Garyn e Fouke le Brun ou lur gent l' endemeyn vont vers le chastiel de Dynan , si le assailent mout egrement de tote partz.
Sire Water e ces chevalers defendent mout hardiement les kernels e les murs , e pus sire Water e ces Irreis s' en issirent de le chastel , e si rendirent fort estour a ceux qe dehors furent.
Joce , Garyn e Fouke les assaylent de totes partz , e les ocient espessement.
Les Irreis gisent , detrenchez , par lé pres e jardynz , issi qe a sire Water e les suens avynt le pys.
Yl e sa gent se retreyent , e entrerent le chastiel , e defendent les murs , e , si yl ussent demoree dehors , bien tost ussent oy noveles mout dures.
Sire Joce e sire Waryn se retornerent a lur herberges , e se desarmerent , e , quant urent mangee , s' entresolacerent.
L' endemeyn aysaylirent le chastel mout egrement de totes partz ; mes ne le purreyent prendre , e quanqu'il purreyent encountrer dehors les detrencherent.
Ceste sege dura longement.
Pus aprés avynt qe , par le assent de un roy d' Engleterre , furent les portes de le chastel , qe treblees erent , ars e espris par feu , qe fust illumee de bacons e de grece , e la tour sur la porte ars dedenz e le halt tour q'est en le tierce bayl del chastel , qe fort e bien ovree fust qe home ne saveit a cel' oure nul plus fort ne meylour , fust de grant partie abatu e cele bayle a poy tote destruyt.
Sire Waryn devynt malades , e prist congié de sire Joce , e s' en ala a Albreburs soulement ou un esquier , e morust.
Fochun le Brun , quant son pere fust mort , vynt a Albreburs , e prist homage e fealté de totes les gentz qe tindrent de son pere , e prist congié de Melette , sa mere , e Hawyse , sa femme , e revynt a sire Joce , e ly counta coment fust avenu de son pere ; dount Joce fust moult dolent de la novele.
Sire Water fust dolent e irascu qu' il avoit perdu sa gent , e mout dota de estre mat e vencu , e se purpensa mout estroytement.
Si maunda une letre a Yervard Droyndoun , prince de Gales , come a son seignour , amy e parent , e li counta par letre « qe sire Willam Peverel , qe tint Maylour e Ellesmere , est mortz , e dit qe ces terres sunt de sa seignorie , aportenauntz a Powys , e sire Willam les tint de le doun le rey d' Engletere a tort , e le roy les seysera en sa meyn ; e , si issi fait , il vous serra mout mal veysyn , quar il ne vous ayme poynt , e pur ce , sire , venez chalenger vostre droit , e , si vous plest , me vueillez socours maunder , quar je su durement assegee en le chastel de Dynan.
»   Yervard , quant oy avoit la novele , fist assembler Galeys , Escoteys , Yrreys , plus qe vynt myl , e se hasta vers la marche , ardy les vyles , robba lé gentz , e tant avoit grant gent qe le pays ne les purra contreester.
Joce fust cointe , e aparçust la venue Yarvard , e yl e sa gent e Fouke se armerent e hardiement assaylerent Roger de Pouwys e Jonas , son frere , qe vyndrent en la vantgarde de l' ost Yervard , e ocistrent plusours dé lur.
Roger e Jonas ne poeynt  durer l' estour , e se retrestrent arere.
Ataunt vynt Yervard armee , dont les armes furent de or e de goules quartylé , e en chescun quarter un leopart , e assayly sire Joce e Fouke.
E yl se defendyrent longement , e ocistrent plusours de lur gent ; mes yl avoient tant gent qe sire Joce ne purra meyntenir l' estour , e se retorna vers Chastiel Key , a une lywe de Dynan.
Mes molt ly mesavynt , quar yl avoit perduz plusours de sa gent.
Yervard e ly Lacy , qe donqe lee fust , pursiwy sire Joce e Fouke , e les assistrent en le chastelet , e les as saylerent mout egrement.
Joce , Fouke e lur chevalers treis jours , santz beyvre ou manger , defenderent lur feble e viel chastelet centre tut l' ost.
Al quart jour dit sire Joce qe greyndre honour serreit pur eux de lessir le chastel , e morir en le champ a honour qe morir en le chastel de feym a desonour.
E meintenant vindrent en le champ , e ocistrent , a lur premer avenue , plus qe treis cent , qe chevalers , esquiers e sergantz.
Yervard Droyndon e ly Lacy e lur gent asaylerent sire Joce e sa gent , e yl se defendirent come leons.
Mes tant gent les assistrent entre eux qu' il ne poeynt longement durer , quar le cheval sire Joce fust ocys , e yl meismes durement naufré e ces chevalers , les uns pris , les uns ocys.
Donqe pristrent sire Joce e ces chevalers , e les manderent a prison a le chastel de Dynan , la ou yl soleit estre seignour e mestre.
Quant Fouke vyst prendre e amener sire Joce , a poy qu' il ne forsena de duel e de ire ; brocha le cheval des esperons , si fery un chevaler qe le mena d' une launce parmi le cors.
Atant vynt Yweyn Keveylloke , un chevaler hardy e fer , e de une launce de freyne fery Fouke parmy la voyde du corps , e la launce debrusa , e le tronchoun remist en le cors , mes les entrayles ne furent rien entameez.
Fouke se senty fierement blessé , e rien se poeit defendre ; se mist a la fute , e les autres l' enchacerent deus lywes e plus , e , quant ne le poeint ateindre , se retornerent e seisirent totes les terres qe Fouke aveyt , e pristrent Gyoun le fitz Candelou de Porkyntone ,  qe le conestable Fouke esteit , e manderent a prison a Rothelam e ces.
vii.
fitz ou ly.
Fouke grant duel fet pur son seignour.
Si ad entendu qe le roy Henri est demoraunt a Gloucestre , e s' en va laundreit.
Si come yl approcha la ville , si fust le roy aprés soper alaunt sey dedure en un pree.
Si vist Fouke venant armé al chyval , e mout pourousement chyvalchaunt , quar yl ert feble , e son destrer las.
« Atendoms , fet le roy , ja orroms noveles.
» Fouke vint tut a chyval al rey , quar yl ne poeit descendre.
Si counta le roy enterement tote la aventure.
Le roy rouly les oyls mout ferement , e dit qu' il se vengereit de tels malfesours en realme , e ly demanda qu' il fust , e dount fust nee.
Fouke counta le roy ou ert nee e de qele gent , e qu' il estoit le fitz Guaryn de Meez.
« Beau fitz , fet le roy , vous estes bien venuz a moy , quar vous estes de mon sang , e je vous ayderoy.
» Le roy fist mediciner ces playes , e maunda pur Melette , sa mere , e Hawyse , sa femme , e lur autre meyné ; si les retynt ou ly.
E fesoit Hawyse e Melette demorer en les chambres la reygne.
Hawyse fust grosse enseinte , e , quant terme vynt , fust delyvres de enfaunt , e firent apeler l' enfaunt Fouke.
Cely en son temps fust mout renomee , e ce fust a bon dreit , quar yl fust sauntz pier de force , hardiesse e bountee.
Quant Fouke le Brun fust seyn de sa playe , le roy Henri maunda une letre a sire Water de Lacy , e comanda sur vie e menbre qu' il ly delyverast Joce de Dynan , son chevaler , e ces chevalers qu' il tient a tort en sa prisoun , e , si yl ne le fet , yl les vendra quere meymes , e fra tiele justice qe tote Engletere em parlera.
Quant sire Water avoyt oy le maundement , molt fust enpoury de le maundement.
Si delyvera sire Joce e ces chevalers , e les vesty e monta honorablement , e les amena par la posterne devers la ryvere de Temede e outre le gwé de Temede e outre Whyteclyf , tanqu'il vyndrent en le haut chemyn vers Gloucestre.
Quant sire Joce vint a Gloucestre , le roy le reçust mout leement , e ly promist ley e resoun.
Joce sojorna ou le roy tant come ly plust , pus prist congié , e s' en ala a Lambourne.
E sojorna yleqe , e bientost aprés morust , e fust enterree yleoqe.
Dieus eit merci de la alme !  Le roy Henri apela Fouke , e ly fist conestable de tut son host , e ly comanda tote la force de sa terre , e qu' il presist gent assez , e qu' il alast en la marche , si enchasast Yervard Droyndon e son poer hors de la marche.
Issi fust Fouke fet mestre sur tous , quar fort ert e coragous.
Le rey remist a Gloucestre , quar yl fust malengous e gueres ne poeyt traviler.
Yervard avoit pris enterement tote la marche , de Cestre desqe Wyrcestre , e si avoit tous les barouns de la marche desheritee.
Sire Fouke ou l' ost le roy meint fer assaut fist a Yervard , e , a une batayle delees Herford , a Wormeslowe , ly fist fuyr e guerpyr le champ ; mes avant , d' ambepartz furent plusours ocys.
La guere fiere e dure dura entre sire Fouke e le prince quatre anz , atant qe , a la requeste le roy de Fraunce , fust pris un jour d' amour a Saloburs entre le roy e Yervard le prince , e furent entrebeysez e acordeez , e le prince rendy a les barons de la marche totes les terres qu' il avoit de eux prises , e al roy rendy Ellesmere ; mes Blancheville e Maylor ne vodra rendre pur nul or.
« Fouke , fet le roy , depus qe vous avez perdu Blauncheville e Maylor , en lu de ce vous doyn je Alleston e tut l' onour q'apent a tenir perdurablement.
» E Fouke le mercia cherement.
Le roy Henri dona a Lewys le fitz Yervard , enfant de.
vii.
anz , Jonette , sa fyle , e en mariage lur dona Ellesmere e autres terres plusours ; si mena Lewys a Loundres ou ly.
Le prince Yervard ou sa meyné prist congié du roy , e s' en ala vers Gales , si dona a Rogier de Powys Blaunchevile e Maylour.
Rogier pus dona a Jonas , soun puysnee frere , Maylour.
Ore avez oy coment sire Joce de Dynan , Sibille , la eyné , e Hawyse , le puisné , ces filles , furent desheritez de le chastel e l' onour de Dynan , qe sire Water de Lacy tient a tort.
Mes pus fust la ville de Dynan reparillee e refetee , e si fust apellee Ludelowe.
E si avez oy coment sire Fouke le fitz Waryn de Meez est desherytee de Blanchevile e Maylour.
Sibile , la suere eyné , fust pus mariee a Payn le fitz Johan , molt vailant chevaler.
Fouke e Hauwise tant aveient demoré ou le roy qu' il avoit synk fitz , Fouke , Willam , Phelip le Rous , Johan e Alayn.
Le roy Henri avoit quatre fitz , Henri , Richard Cuer de Lyon , Johan e Gaufrei , qe pus fust counte de Bretaygne le Menour.
Henri fust coronee vivant son pere , mes il morust avant le piere , e , aprés la mort le pere , Richard , e aprés Richard , Johan , son frere , qe tote sa vie fust maveys e contrarious e envyous.
Fouke , le jeovene , fust norry ou les.
iiii.
fitz Henri le roi e mout amé de tous , estre de Johan , quar yl soleit sovent medler ou Johan.
Avint qe Johan e Fouke tut souls sistrent en une chambre juauntz a escheks.
Johan prist le eschelker , si fery Fouke grant coupe.
Fouke se senti blescé , leva le piee , si fery Johan enmy le pys qe sa teste vola contre la pareye , qu' il devynt tut mat , e se palmea.
Fouke fust esbay , mes lee fust qe nul fust en la chambre si eux deus noun.
Si frota les oryles Johan , e revynt de palmesoun , e s' en ala al roy , son piere , e fist une grant pleynte.
« Tes tey , maveys , fet le roy , touz jours estes conteckaunt.
Si Fouke nulle chose si bien noun vous fist , ce fust par vostre desert demeyne.
» E apela son mestre , e ly fist batre fynement e bien pur sa pleynte.
Johan fust molt corocee a Fouke , quar unqe pus ne le poeit amer de cuer.
Quant le roy Henri , le pere , fust mort , donqe regna roy Richard.
Si avoit molt cher Fouke le Brun le fitz Waryn pur sa lealté , e fist apeler devant ly a Wyncestre lé.
v.
fitz Fouke le Brun , Foket , Phelip le Rous , Willam , Johan e Aleyn , e lur cosyn , Baudwyn de Hodenet , e les adubba molt richement , e les fist chevalers.
Sire Fouke , le jeovene , e ces freres ou lur compagnie passerent la mer pur quere pris e los , e n' oierent parler de nul tornoy ne joustes qu' il ne vodra estre la , e tant fust preysé partot qe la gent diseient communément qe yl fust santz pier de force , bounté e hardiesse , quar yl aveit tele grace qu' il ne vynt en nul estour qu' il ne fust tenuz e renomee pur le meylour.
Avynt qe Fouke le Brun , lur piere , morust.
Le rey Richard maunda ces lettres a sire Fouke , qu' il venist en Engletere a receyvre ces terres , quar son piere fust mort.
Fouke e ces freres furent mout dolent qe Fouke le Brun , lur bon pere , fut mort.
Si revindrent a Londres , a le roy Richard , qe mout fust lee de eux , si lur rendy totes les terres dont Fouke le Brun morust seysy.
Le roy se apparilla vers la Terre Seynte , e comanda tote la marche a la garde sire Fouke.
Le roy l' ama mout e chery pur sa lealté e pur la grant renomee qu' il aveit , e Fouke fust molt bien de le roy tote la vie le roy Richard.
Aprés cui mort , Johan , le frere le roy Richart , fust coronee roy d' Engletere.
Donqe maunda a sire Fouke qu' il venist a ly parler e treter de diverse bosoignes qe tocheyent la marche , e dist qu' il irreit visiter la marche , e s' en ala al chastiel Baudwyn , qe ore est apelee Mountgomery , e , quant Morys le fitz Roger de Powys , seignour de Blauncheville , aparçust le roy Johan aprocher la marche , si manda au roy un destrer gras e beal e un girfaut tut blanc muer.
Le roy le mercia mout de le present.
Donqe vint Moryz parler al rey , e le roy le pria demorer ou ly , e estre de son consayl , e ly fist gardeyn de tote la marche.
Quant Morys vist soun temps , si parla au roy e ly pria , si ly plust , qe yl ly velsist confermer par sa chartre l' onour de Blauncheville a ly e ces heyrs , come le roy Henri , soun pere , l' avoyt eynz confermé a Roger de Powys , son pere.
Le roy savoit bien qe sire Fouke avoit dreit a Blauncheville , e se remenbra de le coupe qe Fouke ly avoyt eynz donee , e se pensa qu' il se vengereit par yleqe , e granta qe , quanqe Morys voleyt fere escrivre , yl le enselereyt , e , a ce fere , Morys ly promist.
c.
lyvrez d' argent.
Yl y avoit bien pres un chevaler qe tut aveit oy qe le roy e Morys aveyent parlé ; si vynt hastivement a sire Fouke , e ly counta qe le roy confermereit par sa chartre a syre Morys les terres a queux yl avoit dreyt.
Fouke e ces quatre freres vindrent devant le roy , e prierent qu' il puissent aver la commune ley e les terres a queux yl aveyent droit e resoun come le heritage Fouke , e prierent qe le roy velsist receyvre del lur.
c.
lyvres , a tieles que yl lur velsist graunter le award de sa court de gayn e de perte.
Le roy lur dist qe ce qu' il avoit grantee a sire Morys yl le tendreit , quy qe se corocereit ou qy noun.
Atant parla sire Morys a sire Fouke , e dit : « Sire chevaler , molt estes fol qe vous chalengez mes terres.
Si vous dites qe vous avez dreit a Blauncheville , vous y mentez , e , s' il ne fust devaunt le roy , je le proverey suz vostre corps.
»  Sire Willam , le frere Fouke , sauntz plus dyre , sayly avaunt , sy fery de le poyn enmy le vys sire Morys qe tut devynt senglant.
Chevalers s' entrealerent qe plus damage ne fut fait.
Donqe dit sire Fouke al roy : « Sire roy , vous estes mon lige seignour , e a vous su je lïé par fealté tant come je su en vostre service , e tan come je tienke terres de vous ; e vous me dussez meyntenir en resoun , e vous me faylez de resoun e commune ley , e unqe ne fust bon rey qe deneya a ces franke tenauntz ley en sa court ; pur quoi je vous renke vos homages.
» E , a cele parole , s' en parti de la court , e vynt a son hostel.
Fouke e ces freres se armerent meyntenant , e Baudwyn de Hodenet ensement , e , quant furent passez une demie luwe de la cité , vindrent aprés eux.
xv.
chevalers bien montez e armés , les plus fortz e vaylantz de tote la meyné le roy , e les comaunderent retorner , e diseyent qu' il aveyent promis al roy lur testes.
Sire Fouke retorna e dit : « Beau sires , molt fustez fols quant vous promistes a doner ce qe vous ne poez aver.
» Atant s' entreferirent de lances e de gleyves , issint qe quatre dé plus vaylantz chevalers le roy meintenant furent ocis , e tous les autres naufrez au poynt de mort , estre un , qe vist le peryl , e se mist a la fute.
Vynt a la cité.
Le roy ly demaunda si Guaryn fust pris.
« Nanil , fet yl , ne rien malmys.
Yl e tous ces compaignons sunt aleez , e nous fumes tous ocys , estre moy qe a grant peyne su eschapez.
» Fet le roy : « Ou est Gyrart de Fraunce , Pieres de Avynoun e sire Amys le Marchys ?  - Sire , ocys.
» Atant vindrent.
x.
chevalers tut a pee , quar sire Fouke meyne les destrers.
Les uns des chevalers aveyent perdu la nees , les uns le menton , e tut furent defolees.
Le roy jura grant serement qu' il se vengereit de eux e de tote lur lignage.
Fouke vynt a Alberburs , e conta a dame Hawyse , sa mere , coment aveyent erré a Wyncestre.
Fouke prist grant aver de sa mere , e s' en ala , ly e ces freres , a ces cosyns en Bretaygne le Menur , e sojorna tant come ly plust.
Le rey Johan seysy en sa meyn totes les terres qe Fouke aveit en Engleterre , e fist grant damage a touz les suens.
Fouke e ces quatre freres , Audolf de Bracy , son cosyn , e Baudwyn de Hodenet , son cosyn , pristrent congié de lur amys e cosyns de Bretaygne le Menur , e vindrent en Engletere.
Les jours se reposerent en boschages e en mores , e les nuytz errerent e travilerent , quar yl n' oserent attendre le roy , quar yl ne aveyent poer contre ly.
Atant vyndrent a Huggeford , a monsire Water de Huggeford , qe avoit esposee dame Vyleyne , file Waryn de Meez , mes son dreit noun fust Emelyne , e fust la aunte sire Fouke.
Pus Fouke s' en va vers Alberburs , e , quant vynt ileqe , la gent du pays dient qe sa mere est enterree ; pur qy Fouke fet grant duel , e prie mut pitousement pur sa aime.
Sire Fouke e sa gent cele nuyt vont en une foreste q'est apellee Babbyng , qe esta delees Blauncheville , pur espier Morys le fitz Rogier.
Ataunt vint un vadlet de la meyné Morys ; si les aparçust e s' en revet arere , e counta Morys ce qu' il avoit veu.
Morys se arma mout richement , e prent le vert escu a deus senglers d' or batu ; d' argent fust la bordure ou flours de glys d' asure.
E si avoit en sa compagnie les nuef fitz Guy de la Montaigne e les treys fitz Aaron de Clerfountaygne , issint qe.
xxx.
y aveynt bien mounteez e.
v.
c.
de gent a pee.
Quant Fouke Morys vist , hastivement de la foreste issist.
Entre eux fust comencé dur estour , e yleqe fust Morys naufré parmy l' espaudle , e plusours chevalers e gentz a pié occis furent , e au dreyn Morys s' enfui vers son chastel , e Fouke le parsywy.
Si li quida feryr en fuaunt en le healme , mes le coupe descendy sur le cropoun del destrer.
Atant vint Morgan le fitz Aaron , si trayst de le chastel , e fery Fouke parmi le jaunbe de un quarel.
Fouke fust molt dolent qe yl ne se poeit venger a sa volenté de sire Morys , e de sa playe en le jaunbe ne dona ja garde.
Sire Morys fist sa pleynte al roy qe sire Fouke fust revenuz en Engletere , e ly avoyt naufré parrny le espaudle.
Le roy devynt si corocé qe a merveyle , e ordina.
c.
chevalers ou lur meynié d' aler par tot' Engletere , d' enquere e prendre Fouke , e ly rendre al roy vyf ou mort , e si averount totes lur costages del roy , e , s' il le puissent prendre , le roy les dorreit terres e riche feez.
Les chevalers vont par tot' Engletere quere sire Fouke ; mes la ou yl entendyrent qe sire Fouke fust , la ne vodreint aler a nul fuer , quar yl ly doterent a demesure , les uns pur amour qu' il aveyent a ly , les autres pur doute de sa force e de sa noble chevalerie , qe damage ne mort lur avensist par sa force e sa hardiesse.
Sire Fouke e sa compagnie vindrent a la foreste de Bradene , e demorerent yleqe privément , quar apertement n' oserent pur ly roy.
Donqe vindrent de la outre.
x.
borgeys marchauntz , q'aveyent de les deners le roy d' Engleterre les plus riches draps , pelures , especes e guans pur le corps le roy e la reygne d' Engletere achatez.
Si l' amenerent par desouth la foreste vers le roy , e.
xxiiii.
serjauntz armees sywyrent pur garder le tresour le roy.
Quant Fouke aparçust les marchauntz , si apela Johan , son frere , e li dit qu' il alast parler ou cele gent , e qu' il encerchast de quele terre sunt.
Johan fery le destrer des esperouns , si vint a les marchauntz , e demanda quele gent fuissent e de quele terre.
Un vauntparlour orgulous e fer sayly avant , e demanda quey yl avoit a fere d' enquere quele gent y fussent.
Johan lur demanda en amour venyr parler ou son seignour en la foreste , ou , si noun , il vendreynt maugré lur.
Atant sayly avant un serjant , si fery Johan de un'espee grant coupe.
Johan le refery en la teste , qu' il chay a terre palmee.
Donqe vynt sire Fouke e sa compagnie , e assaylerent les marchantz , e yl se defendyrent mout vigerousement.
Au dreyn se rendirent , quar force lur fist ce fere.
Fouke les mena en la foreste , e yl ly conterent qe marchantz le roy erent , e quant Fouke ce entendy , mout fu lee , e lur dist : « Sire marchantz , si vous perdisez cest avoyr , sur qy tornereit la pierte ? Dite moi le veyr.
- Sire , font yl , si nous le perdisoms par nostre coardise ou par nostre maveise garde demeyne , la pierte tornereit sur nous , e , si en autre manere le perdisoms , en peril de mer ou par force de gentz , la pierte tornereit desuz le roy.
- Ditez vous le voyr ?  - Oyl , sire , » fount yl.
Sire Fouke , quant entendy qe la pierte serreit al roy , donqe fist mesurer le riche drap e riche pelure par sa launce , e si vesti tous ceux qe ou ly furent , petitz e grantz , de cel riche drap , e dona a chescun solum ce qu' il estoit ; mes mesure avoit chescun assez large.
De l' autre aver prist chescun a volenté.
Quant il fust avespré , e les marchauntz aveynt bien mangé , si les comanda a Dieu , e pria qu' il saluasent le roy de par Fouke le fitz Waryn , qe ly mercia mout de ces bones robes.
Fouke ne nul dé suens , de tot le tens qu' il fust exilee , unqe ne voleint damage fere a nully si noun al roy e a ces chevalers.
Quant les marchantz e lur serjantz vindrent naufrez e mayhayniés devant le roy , e counterent al roy ce qe Fouke lur charga , e coment Fouke aveit son aver pris , a poy qu' il ne enraga de ire , e fist fere une criee parmi le realme qe cely qe ly amerreit Fouke vyf ou mort , yl ly dorreit myl lyvres d' argent , e , estre ce , yl ly dorreit totes lé terres qe a Fouke furent en Engleterre.
De yleqe vet Fouke , e vient en la foreste de Kent , e lessa ces chevalers en l' espesse de la foreste , e s' en vet tot soul chyvalchant le haut chemyn.
Si encontra un messager trop jolyvement chauntant , e avoyt vestu la teste de un chapelet de rose vermayl.
Fouke ly pria par amour qu' il ly donast le chapelet , e , si yl avoit afere de ly , yl ly rendreit le double.
« Sire , fet le messager , il est mout eschars de son aver qe un chapelet de rose ne velt doner a la requeste de un chevaler.
»  E dona le chapelet a Fouke , e il ly dona.
xx.
sous de loer.
Le messager le conust bien , quar yl le avoit sovent veu.
Le messager vint a Canterburs ; si encontra les.
c.
chevalers q'aveyent quis Fouke parmi tot' Engleterre , e lur dit : « Seignours , dont venez ? Avez trové ce que vous avez quis par le comandement nostre seignour le roy e pur vostre avancement ?  - Nanyl , » fount yl.
« Qey me dorrez vous ? fet il , e je vous amerroi la ou je ly vy huy , e parlay.
»  Tant donerent e promistrent al messager qu' il lur dit ou yl ly avoit veu , e coment yl ly dona.
xx.
sous pur le chapelet qu' il ly dona de gree.
Les.
c.
chevalers firent somondre hastivement tot le pays , chevalers , esquiers e serjauntz , e enseggerent tote la foreste tot entour , e mistrent tosours e recevours come furent venours , e mistrent viele gent e autres par tot le champ ou corns , pur escrier Fouke e ces compaignons , quant furent issuz de la foreste.
Fouke fust en la foreste , e rien ne savoit de cest affere.
Atant oy un chevaler soner un gros bugle ; si avoit suspecion , e comanda ces freres mounter lur destrés.
Willam , Phelip , Johan e Alayn , ces freres , monterent meyntenant.
Audulf de Bracy e Baudwyn de Hodenet , Johan Malveysyn monterent ensement.
Les treis freres de Cosham , Thomas , Pieres e Willam , furent bons arblasters , e tote l' autre meyné Fouke furent tost aprestee a le assaut.
Fouke e ces compagnouns issirent de la foreste ; si virent devant tuz les autres lé.
c.
chevalers qe les aveynt quis parmi Engletere.
Si se ferirent entre eux , e ocistrent Gilbert de Mountferrant e Jordan de Colecestre e plusours autres chevalers de la compaignie.
Si passerent outre parmy les.
c.
chevalers , e autre foyth revyndrent parmy eux , e les abatirent esspessement.
Atant survyndrent tantz chevalers , equiers , borgeys , serjantz e pueple santz nounbre qe Fouke aparçust bien qu' il ne poeit durer la batayle.
Si se retorna a la foreste ; mes Johan , son frere , fust naufré en la teste parmy le healme.
Mes , eynz qu' il tornasent a la foreste , meint bon chevaler , esquiers e serjantz furent detrenchez.
Fouke e ces compaignons ferirent les destrers des esperouns , e fuyrent.
Les gentz partut leverent la menee sur eux , e les pursywyrent ou menee partut.
Atant entrerent en une veye , e ne vyrent qe un lever la menee ou un corn.
Un de la compaignie le fery parmi le corps de un quarel.
Atant lessa le cri e la menee.
Fouke e ces compagnons lesserent lur chyvals , e tot a pié s' enfuyrent vers une abbeye qe lur fust de pres.
Quant le porter les vist , si corust fermer ces portes.
Alayn fust mout haut ; si passa meyntenant outre les murs , e le porter comença fuyr.
« Atendez , » fet Alayn.
Si ly corust aprés , e prist les clefs de ly , e fery de la masuele , dont les clefs pendyrent , un coup q'a resoun ly grevereit pur sa fute.
Alayn lessa tous ces freres entrer.
Fouke prist un abit de un viel moyne , e se vesty meyntenaunt , e prist un grant potence en sa mayn , e s' en ala hors a la porte , e fist clore la porte apres ly , e s' en vet.
Vet clochaunt de le un pee , apuant tot le cors a le grant potence.
Atant vindrent chevalers e serjantz ou grant pueple.
Donqe dit un chevaler :  « Daun veylard moyne , avez vous veu nuls chevalers armés passer par ycy ?  - Oyl , sire , Dieu lur rende le damage qe il ont fet.
- Qey vous ount yl fet ?  - Sire , fet yl , je su viels e ne me pus ayder , tant su defet.
E si vindrent.
vii.
a chyvals e entour.
xv.
a pié , e , pur ce qe je ne lur pooye hastivement voider le chemyn , yl ne me esparnierent de rien , mes firent lur chyvals coure outre moy , e ce fust pecchié dont poy lur fust.
- Tes tey , fet il , vous serrez bien vengé eynzhuy.
» Les chevalers e trestous les autres hastivement passerent avant , a pursyvre Fouke , e furent bientost esloygneez une lywe de le abbeye.
Sire Fouke estut en pees pur plus ver.
Atant vynt sire Gyrard de Malfee e.
x.
compaignonz , chevalers bien mounteez , quar il furent venuz de la outre , e amenerent ou eux chyvals de pris.
Donqe dit Gyrard en mokant : « Veiez cy un moygne gros e grant , e si ad le ventre bien large a herbiger deus galons de chens.
»  Les freres Fouke furent dedenz la porte , e aveyent oy e veu tote la continaunce Fouke.
Fouke , santz plus dire , leva le grant potence ; si fery sire Gyrard desouth l' oryle qu' il chay tot estonee a terre.
Les freres Fouke , quant ce vyrent , saylerent hors a la porte ; si pristrent lé.
x.
chevalers e sire Gyrard e tote lur herneys , e les lyerent mout ferm en la loge le porter , e pristrent tote lur herneys e lur bons destrers , e s' en alerent qe unqe ne fynerent de errer eynz qu' il vindrent a Huggeford , e ileqe fust Johan sanee de sa plaie.
Quant avoient ileqe sojorné une piece , dount vint un messager , qe avoit bien longement quis sire Fouke , e ly dit salutz de par Hubert , l' arcevesque de Caunterburs , e ly pria hastivement venir parler ou ly.
Fouke prist sa gent , e vynt deleez Canterburs en la foreste ou eyntz avoit estee , e lessa tote sa compagnie ileqe , estre Willam , son frere.
Fouke e Willam se atyrerent come marchauntz , e vindrent a Caunterburs , a le evesqe Hubert.
Le archevesqe , Hubert le Botiler , lur dit : « Beal fitz , fet yl , vous estes bienvenuz a moy.
Vous savez bien qe sire Thebaud le Botiler , mon frere , est a Dieu comandee , e avoit esposee dame Mahaud de Caus , une mout riche dame e la plus bele de tote Engletere , e le roy Johan la desire taunt pur sa bealté qe a peyne ele se puet garder de ly , e je la tienke seyntz , e vous la verrez , e je vous pri , cher amy Fouke , e comant , sur ma benoysoun , qe vous la pernez a espouse.
» Fouke la vist , e savoit bien qe ele fust bele , bone e de bon los , e qe ele avoit en Yrlaunde fortz chastels , cités , terres e rentes e grantz homages.
Par assent Willam , son frere , e par consayl de le erchevesqe Hubert , esposa dame Mahaud de Caus.
Fouke demora deus jours yleqe , e pus prist congié de l' evesqe , e lessa sa femme yleqe , e revynt al boys a ces compaignouns , e lur conta quanqu'il avoit fait.
Yl ly escharnyerent e rierent e le apelerent hosebaunde , e ly demanderent ou il amerreit la bele dame , lequel al chastel ou a le boys , e s' entresolaserent.
Mes grant damage firent a le roy partot , e a nul autre si noun a ceux qe furent overtement lur enymys.
Un chevaler qe fust apelee Robert le fitz Sampsoun fust menaunt en la marche de Escoce , e soleyt mout sovent receyvre sire Fouke e sa gent , e les herbiger a grant honour , e si fust home de grant tresour , e sa femme fust apelee dame Anable , e fust molt corteise dame.
En cel temps fust un chevaler en la contree qe fust apelee Pieres de Brubyle.
Cely Pieres soleit assembler tous les fitz de gentils homes de le pays qe volagous erent , e autre rybaudayle , e soleynt aler par le pays , e ocistrent e robberent lele gent , marchanz e autres.
Cely Pieres , quant yl ou sa compaignie ala robber les gentz , se fesoit apeler Fouke le fitz Waryn ; pur quey Fouke e ces compaignons furent trop malement aloseez de ce qu' il n' aveyent coupe.
Fouke , qe trop longement pur doute de le roy Johan ne poeit demorer en un lyu , vint par nuyt en la marche d' Escoce , e vynt mout pres la court sire Robertz le fitz Sampsoun , e vist grant lumere dedenz la court , e oy parler leynz , e sovent nomer son noun ; si fist ces compaignons arester dehors.
Fouke meismes hardiement entra le court , pus la sale ; si vist Peres de Brubille e autres chevalers seantz a soper , e Robert le fitz Sampsoun e sa bone dame e la meyné furent lyez e juteez d' une part la sale , e sire Pieres e ces compaignons trestouz furent vysureez , e trestous qe servyrent leynz engenulerent devant sire Pieres , e le apelerent lur seignour sire Fouke.
La dame qe just lyé deleez son seignour en la sale dit molt pitousement : « Hay , sire Fouke , fet ele , pur Dieu merci ! Je ne vous unqe mesfis , mes vous ay amee a mon poer.
» Sire Fouke estut en pees , e avoit escoté quant qu' il aveyent dit ; mes , quant il avoyt oy la dame parler qe grant bounté ly avoit fait , pur nulle chose du monde ne se poeit plus deporter.
Tut santz compaignon se mist avant , e sa espeie trete en sa meyn , e dit : « Ore , pees , je vous comand , trestous qe seynz voy , qe nul ne se moeve tant ne quant.
» E jura grant serement qe , nul fust tant hardy de sey mover , il le detrenchereit en menuz pieces.
Pieres e ces compaignouns se tindrent engyneez.
« Ore , fet Fouke , qy de vous se fet apeler Fouke ?  - Sire , fet Pieres , je su chevaler , si su apellee Fouke.
- De par Deus ! fet yl , sire Fouke , levez sus tost ; si lïez bien e ferm tous vos compaignons , ou , si noun , tut premer perderez le chief.
» Pieres fust molt enpourys de la manace , e leva sus e delia le seignour e la dame e tous les autres de la meynee , e lya bien e ferm tous ces compaignouns , e , quant tous furent lïez , Fouke ly fist couper les testes de tous iceux qu' il avoit lïez , e , quant yl avoit tous ces compaignons decoleez : « Vous , recreant chevaler , qe vous fetez apeler Fouke , vous y mentez.
Je su Fouke , e ce saverez vous bien , e je vous rendroy qe faucement m' avez alosee de larcyn.
» E ly coupa la teste meyntenant , e , quant avoit ce fet , apela ces compaignouns ; e soperent la , e se fyrent bien a eese , e issi sire Fouke salva sire Robert e tut son tresour , qe rien ne perdy.
Le roy fist grant damage mout sovent a sire Fouke , e sire Fouke , tot fust il fort e hardy , yl fust sages e engynous , quar le roy e sa gent pursiwyrent molt sovent sire Fouke par les esclotz des chyvals , e Fouke molt sovent fist ferrer ces chyvals e mettre les fers a revers , issint qe le roy de sa sywte fust desçu e engynee.
Meynt dur estour soffry sire Fouke eynz qu' il avoit conquis son heritage.
Sire Fouke prist congié de mounsire Robert le fitz Sampsoun , e se vynt a Alberburs , e fist fere sa loge en une foreste deleez sur la ryvere.
Fouke apela Johan de Raunpaygne.
« Johan , fet yl , vous savez assez de menestralsie e de jogelerye.
Estes vous osee d' aler a Blancheville , e juer devant Morys le fitz Roger , e d' enquere lur affere ?  - Oyl , » fet Johan.
Yl fist tribler un' herbe , e la mist en sa bouche , e sa face comença d' engroser e emflyr moult gros , e tut devynt si descoloree qe ces compaignons demeyne a grant peyne le conurent.
Johan se vesti asque povrement , e prist sa male ou sa jogelerie , e , un grant bastoun en sa meyn , vynt a Blancheville , e dit al porter qu' il fust un jogelour.
Le porter le mena devant sire Moris le fitz Roger , e Morys ly demaunda ou yl fust nee.
« Sire , fet il , en la marche d' Escoce.
- E quele noveles ?  - Sire , je ne sai nulles , estre de sire Fouke le fitz Waryn , q'est ocys a une roberye qu' il fist a la mesone sire Robert le fitz Sampson.
- Dites vous voir ?  - Oyl , certes , fet il , ce dient totes les gentz du pays.
- Menestral , fet il , pur vostre novele je vous dorroy ceste coupe de fyn argent.
» Le menestral prent la coupe , e mercia molt son bon seignour.
Johan de Rampaigne fust molt led de vys e de corps , e pur ce , les rybaudz de leynz ly escharnierent e defolerent e detrestrent par ces chevoyls e par ces pees.
Yl leva son bastoun , si fery un rybaud en la teste qe la cervele vola enmy la place.
« Malveys rybaud , fet le seignour , qey as tu fet ?  - Sire , fet yl , pur Dieu mercy ! Je ne pus meez.
J' ay une maladie qe trop est grevouse , e ce poez vere par la face qe j' ay si emflee , e cele maladie me tout certeygnes houres del jour tut le seen ; dont je n' ay poer mey meismes a governer.
» Moris jura grant serement , s' il ne fust pur la novele qu' il aveit porté , yl ly freit estre decollé meintenant.
Le jogelour se hasta qu' il fust passee de la , quar molt ly sembla long la demuere.
Revynt a Fouke , e counta de mot en autre coment aveit erré , e dit qu' il avoit oy en la court qe sire Morys e ces.
xv.
chevalers e sa meyné irreynt l' endemayn al chastel de Saloburs , quar il esteit gardeyn de tote la marche.
Quant sire Fouke ce savoit , molt fust lee e ces compaignouns ensement.
L' endemeyn leva Fouke matyn , e fust armee tot a talent e ces compaignons ensement.
Morys vynt vers Saloburs , e quinze chevalers ou ly e lé.
iiii.
fitz Gwy fitz Candelou de Porkyntone e sa autre meyné , e , quant Fouke ly vyst , molt fust lee , e molt fust irree a ly pur ce qu' il ly detient a force son heritage.
Morys regarda vers le pas de Nesse , si vist un escu quartilee de goules e d' argent endentee , e par ces armes conust qe ce fust Fouke.
« Ore sai je bien , fet Morys , qe jogelers sunt mensungers , quar la voy Fouke.
» Moris e ces chevalers furent molt hardis e hardiement asaylyrent Fouke e ces compaignouns , e les apelerent larouns , e diseyent qe lur testes eynz la vespree serreient assis al haut tour de Saloburs.
Fouke e ces freres se defendirent molt vigerousement , e yleque fust sire Morys e ces.
xv.
chevalers e les.
iiii.
fitz Gwy fitz Candelou de Porkyntone ocys , e de atant aveit Fouke le meyns enymys.
Fouke e ces compaignons s' en alerent de yleqe vers Rothelan , de parler ou sire Lewys , le prince q'aveit esposee Johane la fyle le roy Henri , suere le roy Johan , quar le prince e sire Fouke e ces freres furent norys ensemble en la court le roy Henri.
Le prince fust molt lee de la venue sire Fouke , e ly demanda quel acord fust entre le roy e ly.
« Sire , fet Fouke , nul , quar je ne pus aver pees pur nulle chose , e , pur ce , sire , su je venuz a vous e a ma bone dame pur vostre pees aver.
- Certes , fet le prince , ma pees je vous grant e doynz , e de moy bon resut averez.
Le roy d' Engletere ne pees ou vous ne moy ne autre siet aver.
- Sire , fet Fouke , grant mercis , quar en vous molt me affy e en vostre grant lealté , e , pus qe vous me avez vostre pees grantee , je vous dirroy autre chose : certes , sire , Morys le fis Roger est mortz , quar je l' ay ocys.
»  Quant le prince savoit que Morys fust mortz , molt fust irree ; e dit qe , s' il ne ly avoit sa pees donee , yl ly freit trayner e pendre , pur ce qe Morys fust son cosyn.
Donqe vynt la boue dame , e fist acord entre le prince e sire Fouke , issint qu' il furent entrebayseez e toutz maltalentz pardoneez.
En icel temps grant descord fust entre le prince Lewys e Guenonwyn le fitz Yweyn Keveyloc , e a cely Guenonwyn grant partie de le pays de Powys apendeit , e si fust molt orgoylous , hauteyn e fer , e ne vodra rien deporter le prince , mes fist grant destruxion en sa terre.
Le prince a force avoit tot abatu le chastiel Metheyn , e avoit pris en sa meyn Mochnant , Lannerth e autres terres qe furent a Guenonwyn.
Le prince comaunda la mestrie de tote sa terre a Fouke , e ly comaunda coure sur Guenonwyn , e destrure totes ces terres.
Fouke fust sages e bien avysee , e savoyt bien qe le tort fust al prince ; si ly dist en bele manere : « Sire , pur Dieu , fet il , mercy ! Si vous ce fetez qe vous avez devysee , vous serrez molt blamé en estrange regneez de totes gentz.
E , sire , si vous plest , ne vous peyse qe je le vous dy : tote gent dient qe vous avez pecchié de ly , e pur ce , sire , pur Dieu ! eiez mercy de ly , e yl se redressera a vous , a vostre volenté , e vous servira de gree , e vous ne savez quant vous averez mester a vos barouns.
» Tant precha Fouke au prince e parla qe le prince e Guenonwyn furent entreacordeez , e le prince ly rendy totes ces terres qe de ly eynz furent prises.
Le roy Johan fust a Wyncestre.
Ataunt vynt la novele a ly qe Fouke avoit ocys Morys le fitz Roger , e qu' il fust demoree ou Lewys , le prince q'aveit esposee Johane sa suere.
Si devynt molt pensyf , e bone piece ne sona parole.
Pus dit : « Hay , Seinte Marie ! je su roy , Engletere guye , duc su d' Angoye e de Normaundye , e tote Yrland' est en ma segnorie , e je ne pus trover ne aver en tot moun poer , pur quanqe je pus doner , nul qe me velt venger de le damage e hontage qe Fouke m' ad fet ; mes je ne lerroy qe je ne me vengeroy de le prince.
»   Si fist somoundre a Saloburs tous ces countes e baronz e ces autres chevalers qu' il seient a un certeyn jour a Saloburs ou tot lur gent ; e , quant furent venuz a Saloburs , Lewys fust garny par ces amys qe le roy Johan ly movereit grant guere , e apela Fouke , si ly mostra tote le aventure.
Fouke fist assembler al chastel Balaham , en Pentlyn ,.
xxx.
mil de bons honmes , e Guenonwyn le fitz Yweyn vynt ou ces gentz , qe fortz e hardys furent.
Fouke fust assez sage de guere , e conust bien tous les passages par ont le roy Johan covenist passer ; e le passage fust mout escars , enclos de boys e marreis , issi qu' il ne poeit passer si noun le haut chemyn , e le passage est apelé le Gué Gymele.
Fouke e Guenonwyn ou lur gentz vindrent al passage , e fyrent fouer outre le haut chemyn une fosse , longe , parfound' e lee , e firent emplyr la fosse d' ewe ,  issi qe nul poeit passer , quei pur le marreis , qei pur la fosse , e outre la fosse firent un palys trop bien bataillee , e uncore puet home vere la fosse.
Ly roy Johan ou tot son host vynt al gué , e la quida passer seurement.
E vyst dela chevalers armés plus qe dys mil , qe gardoient le passage.
Fouke e ces compaignons furent passez le gué par un privé chernyn qu' il avoyent fet , e furent de cele part ou le roy fust , e Guenonwyn e plusours autres chevalers ou eux.
Le roy escria Fouke , e les chevalers le roy de totes partz assailerent Fouke ; mes molt lur mesavynt , qu' il ne le poeynt avenyr si noun parmy le frount sur la caucé.
Fouke e ces compaignons se defendirent com lyons , e sovent furent demonteez e sovent remounteez , e plusours des chevalers le roy furent ocys , e Guenonwyn fust forement naufree parmy le healme en la teste.
Quant Fouke veit qu' il ne sa gent ne poeynt durer longement dehors lur fosse , si retornerent par lur privé chemyn , e defendyrent lur palys e la fosse , e des quarels e autres dartz launcerent e gitterent a les gentz le roy , e ocistrent grant gentz , e naufrerent pueple a demesure.
Geste fere e dure medlé dura tanqe a seyr.
Quant le roy vist tantz de ces gentz ocys e naufrez , tant fust dolent ne savoit qey fere ; mes se retorna vers Saloburs.
Le roy Johan fust home santz conscience , mavois , contrarious e hay de tote bone gent e lecherous , e , s' yl poeit oyr de nulle bele dame ou damoisele , femme ou fyle de counte ou de baron e d' autre , yl la voleyt a sa volenté aver , ou par promesse ou par don engyner , ou par force ravyr , e pur ce fust le plus hay.
E pur cele encheson plusours grantz seignours d' Engleterre aveyent rendu al roy lur homages ; dont le roy fust le meynz doté d' assez.
Johan l' Estraunge , seignour de Knokyn e de Rutone , se tynt tous jours ou le roy , e fist damage as gentz le prince , e pur ce , le prince fist abatre le chastel de Rutone , e prendre ces gentz , e les enprisoner ; dount Johan fust molt dolent.
Le prince vynt al chastel Balaham , e apela Fouke ; si ly dona e rendy tote Blancheville , son herytage , e Estrat e Dynorben.
Fouke le mercia molt , e prist ceus qu' il voleyt , e s' en ala a Blanchevyle , e fist refermer e partut amender le chastiel.
Johan l' Estrange vynt al roy , e ly conta qe Fouke ly avoit fet grant damage de sa gent e abatu le chastiel de Rutone , e pria al roy , quar il fust bien de ly , qe yl ly aydast de poer , e yl se vengereit bien de sire Fouke e de ces gentz.
Le roy apela sire Henri de Audelee ,  qe fust seignour e premer conquerour de le chastiel Rous e de l' onour ; si ly comanda prendre.
x.
mil chevalers des plus vaylantz d' Engletere , e qu' il e ces chevalers fuissent en totes choses entendauntz a sire Johan l' Estrange.
Sire Henri e sire Johan e lur chevalers s' aparillerent vers Blauncheville , e , en cheminant , quanqu'il troverent , homes e femmes , ocistrent , e robberent le pays.
Le cry se leva partot.
Fouke fust a Blancheville , e tynt yleqe bele compaignie , pur ce qu' il avoit donqe son novel entré en ces terres , e furent ileqe de Gales.
vii.
c.
chevalers e serjantz plusours.
Quant la novele vynt a Fouke qe sire Johan e sire Henri vindrent vers ces parties , se armerent meyntenant , e s' en alerent privément al pas de Mudle , e , quant sire Johan vist sire Fouke , brocha le destrer ; sy feri sire Fouke de sa lance qe ele vola en menu pieces , e sire Fouke referi sire Johan enmy la face parmy le healme , qe le coupe tote sa vie fust aparisaunt , e sire Johan vola tot plat a terre.
Sire Johan fust molt vaylant , sayly tost en piés , e s' escria molt halt : « Ore , seynours , a Fouke tous ! » Fouke respond cum orgoilous : « Certes , fet il , e Fouke a tous ! »  Donqe les chevalers d' ambepartz s' entreferyrent.
Fouke e sire Thomas Corbet e ces autres compaignons plusours ocistrent.
Aleyn fitz Guaryn e Phelip , son frere , furent naufrez.
Quant Fouke vist ces freres naufrez , a poy qu' il n' enraga d' yre.
Sire Fouke se mist en la presse , e quanqu'il ateynt ne puet avoir secours de mort.
Sire Fouke n' aveit a la jorné qe.
vii.
c.
chevalers , e les autres furent.
x.
myl e pluz ; pur quoy Fouke ne poeit veyndre l' estour ; si se retorna vers Blancheville.
Sire Audulf de Bracy fust demontee enmi la presse , e molt se defendy hardiement.
Au dreyn fust pris e amenee vers Saloburs.
Sire Henri e sire Johan furent molt leez de la prise.
Si vyndrent a Saloburs devant le roy , e rendirent sire Audulf al roy , qe ly aresona molt fierement , e jura grant serement qu' il ly freit trayner e pendre , pur ce qu' il fust son traytour e son laroun , e avoit ocys ces chevalers , ars ces cités , ces chastels abatuz.
Audulf ly respondy hardiement , e dit qe unqe ne fust traytour , ne nul de son lignage.
Fouke fust a Blauncheville , e fist laver e mediciner ces freres e ces autres gentz.
Atant ly sovynt de sire Audulf , e le fist quere partot , e , quant ne poeyt estre trovee , yl ne ly quida vere a nul jour ; si demena si grant duel qe home ne poeit greynour.
Atant vynt Johan de Rampaygne e vist Fouke fere tiel duel.
« Sire , fet il , lessez estre ce duel , e , si Dieu plest , eynz demayn prime orrez bone novele de sire Audulf de Bracy , quar je meismes irroy parler au roy.
»  Johan de Rampaygne savoit assez de tabour , harpe , viele , sitole e jogelerie.
Si se atyra molt richement , auxi bien come counte ou baroun , e fist teyndre ces chevoyls e tut son corps entierement auxi neyr come geet , issi qe rien ne fust blanke si ces dentz noun , e fist pendre entour son col un molt beai tabour ; pus monta un beal palefroy , e chevalcha parmy la vile de Saloburs desqe a la porte du chastiel , e de meynt un fust regardé.
Johan vynt dovant le rey , e se mist a genoylounz , e salua le roy mout corteysement.
Le roy ly rendy ces salutz , e ly demanda dont yl estoit.
« Sire , fet yl , je su un menestral ethiopien , nee en Ethiopie.
» Fet le roy : « Sunt touz les gentz de vostre terre de vostre colour ?  - Oyl , monseignour , home e femme.
- Qoi dient yl en estrange regneez de moy ?  - Sire , fet yl , vous estez le plus renomee roy de tote la cristieneté , e pur vostre grant renoun vous su je venu vere.
- Bel sire , fet le roy , bien viegnez.
- Sire monseignour , grant mercy.
» Johan dist qu' il fust renomee plus pur mavesté qe bounté ; mes le roy ne l' entendi point.
Johan fist le jour meynte menestralsie de tabour e d' autre instrumentz.
Quant le roy fust alee cocher , sire Henri de Audelee fist aler pur le neyr menestral , e le amena en sa chambre , e fesoient grant melodie , e , quant sire Henri avoit bien beu , donqe dit a un vadlet : « Va quere sire Audulf de Bracy , qe le roy velt ocyre demeyn ; quar une bone nutee avera avant sa mort.
» Le vadlet bien tost amena sire Audulf en la chambre.
Donqe parlerent e juerent.
Johan comença une chanson qe sire Audulf soleit chaunter.
Sire Audulf leva la teste ; si ly regarda enmy le vys , e a grant peyne le conust.
Sire Henri demanda a beyvre.
Johan fust molt servisable , saily legerement en piés , e devant tous servy de la coupe.
Johan fust coynte ; gitta un poudre en la coupe , qe nul ne le aparçust , quar yl fust bon jogelere , e tous qe burent devyndrent si sommylous qe , bien tost aprés le beyre , se cocherent dormyr.
E , quant tuz furent endormys , Johan prist un fol qe le roy aveit , si ly mist entre les deus chevalers qe devereynt garder sire Audulf.
Johan e sire Audulf pristrent les tuayles e lintheals qe furent en la chambre , e par une fenestre devers Salverne s' eschaperent , e s' en alerent vers Blancheville , qe ert.
xii.
lywes de Saloburs.
La chose ne poeit longement estre celee , quar l' endemeyn fust tote la verité dite al roy , qe mout fust corocee pur l' eschap.
Fouke fust levé matyn l' endemeyn , quar poy aveit dormi la nuyt.
Si regarda vers Saloburs , e vist sire Audulf e Johan venyr.
Ne fet a demaunder s' il fust lee , quant il les vist , si les corust enbracer e beysir.
Il les demanda quele noveles , e sire Audulf ly conta coment Johan se contynt , e coment il eschaperent ; dont Fouke , qe eyntz dolent ert , fist deduyt e grant joye.
Ore lessum de Fouke , e parloms de dame Mahaud de Caus.
Quant le roy , qe tant l' aveit desirree , savoit de verité q'ele fust esposee a sire Fouke , son enymy , par le consayl l' archevesqe Hubert , molt fist grant damage a le archevesqe e a la dame , quar il la voleit fere ravyr , e ele fuy a moster , e ileqe fust delyvre de une fyle , e l' archevesqe la baptiza Hauwyse , qe pus fust dame de Wemme.
Fouke e ces compaignonz vindrent une nuyetee a Caunterburs , e amenerent la dame de yleqe a Huggeford , e demora une piece yleqe.
Pus avynt qe la dame fust enceinte , e fust privément demorant a Albreburs , e le roy la fist espier , e ele s' en ala de yleoqe privément a Saloburs , e ileqe fust espié , e ele fust si grosse qe ele de yleqe ne poeit traviler , e s' enfuy a la eglise Nostre Dame , a Saloburs , e ileqe fust delyvre de une file , qe fust baptizé Johane , qe pus fust mariee a sire Henri de Penebrugge.
Pus avoit Mahaud un fitz , qe fust nee sur une montaigne de Gales , e fust baptizee Johan en une russele qe vyent de la Fontaigne dé Puceles.
La dame e l' enfant furent molt fiebles , quar l' enfant nasquist deus moys avaunt son terme , e , quant l' enfant fust confermé de evesqe , yl fust apelee Fouke.
La dame e l' enfant , qe febles erent , furent aporteez de la montaigne a une graunge , qe fust celle a Carreganant.
Quant le roy ne se poeit en nulle manere venger de Fouke , ne la dame honyr e prendre , si fist une letre al prince Lewys , q'avoit esposee Johane , sa suere , e ly pria par amour oster de sa meynee son mortel enymy e son feloun , ce fust Fouke , e yl ly rendroit toutes les terres qe ces ancestres aveyent unqe prises de sa seignorye , a teles qu' il ly fesoit avoir le cors Fouke.
Le prince apela en sa cambre Johane , sa femme , e la mostra le letre qe le roy , son frere , ly avoit maundee.
Quant la dame avoit oy la letre , manda privément a sire Fouke tot le tenour , e qe le roy velt acordeer a son seignour.
Quant Fouke oy la novele , molt fust dolent , e se dota de tresoun.
Si maunda dame Mahaud par Baudwyn de Hodenet privément a l' evesqe de Canterburs , e assygna Baudwyn de venyr a ly a Dovere.
Fouke e ces quatre freres e Audulf e Johan de Rampaygne se armerent tot a talent , e lur autres gentz vindrent al chastiel Balaha devant le prince.
« Sire , fet Fouke , je vous ay servy a mon poer lealment , mes ore , sire , ne siet um a qy affyer , quar pur la grant promesse le roy me volez vous gerpyr , e le roy vous ad maundee une letre , laquele , sire , vous avez celee de moy ; dount , sire , je me doute le plus.
- Fouke , fet le prince , demorez ou moy , quar , certes , ne le pensay de vous fere tresoun.
- Certes , sire , fet Fouke , je le crey molt bien , mes , sire , je ne remeyndroy en nulle manere.
» E prist congé de le prince e de tous ces compaygnons.
De yleqe tant erra nuyt e jour qu' il vynt a Dovre , e yleqe encontra Baudwyn , qe la dame mena a l' archevesqe , e se mistrent en meer , e aryverent a Whytsond.
Fouke e ces freres e ces autre compaignouns , quant vyndrent a Parys , si vyrent le roy Phelip de Fraunce , qe fust venuz as champs pur vere ces chevalers de Fraunce jostier.
Fouke fust uncore mu , e ces compaignons ensement , quant vyrent tant beal' assemblé.
Demorerent pur vere les jostes.
Quant les Fraunçoys virent chevalers d' Engleterre , se penerent molt le plus de bien fere.
Donqe sire Druz de Montbener , un molt orgoilous Franceys , maunda a sire Fouke , e ly pria joster ou ly ; si Fouke meyntenaunt ly granta sa requeste.
Fouke e ces freres se armerent e monterent les bons destrers.
Johan de Rarnpaigne fust molt richement atyree e bien mountee , e si avoit un molt riche tabour , e fery le tabour a l' entré des renks ; dont les montz e les vals rebondyrent , e les chyvals s' enjolyverent.
Quant le roy vyst sire Fouke armee , si dist a syre Druz de Montbener : « Avyseez vous bien , quar cely chevaler engleys est molt pruz e vaylant , e ce piert bien.
- Sire , fet yl , n' y a chevaler en tot le mond qe je n' osase bien encontrer al chyval ou a pee , cors contre cors.
- De par Dieu ! » fet le roy.
Fouke e sire Druz brocherent les destrers , e s' entreferyrent.
Fouke ly fery de sa launce parmy l' eschu , e pierça le bon hauberke , e parmy l' espaudle , qe la lance vola en pieces , e sire Druz chey tut plat a terre.
Fouke prist le chyval sire Druz , sy l' amena e le manda en present a sire Druz , quar sire Fouke n' avoit cure a detenir le chyval.
Atant vynt un chevaler franceis , qe a son vueyl voleit venger sire Druz ; sy fery Fouke de sa launce parmy l' escu , qe sa launce depessa.
Fouke le refery enmy le healme , qe sa lance tote defruscha , e le chevaler voida les arçons , volsist ou noun.
Les freres Fouke e ces compaignons furent prestz a joster ; mes le roy ne le voleyt sofryr.
Le roy vynt poignant a Fouke , e ly dit : « Chevaler engleys , seiez benet , quar trop bien avez fet.
» E ly pria demorer ou ly.
Fouke mercia molt le roy , e ly granta de estre a sa volenté.
Fouke le jour de meynt un fust regardee , alowé e preysee partot.
Fouke avoit tele grace qu' il ne vynt unqe en nul lyu ou hardiesse , chevalerie , prouesse ou bountee fust , qu' il ne fust tenuz le meylour e santz pier.
Fouke demora ou le roy Phelip de Fraunce , e fust amee e honoree de le roy  e la roigne e totes bone gentz.
Le roy ly demanda quel noun avoit.
Fouke dit qu' il fust apelee Amys del Boys.
« Sire Amys , fet le roy , conussez vous Fouke le fitz Waryn , de qy um parle grant bien partut ?  - Oil , sire , fet il , je l' ay sovent veu.
- De quel estature est il ?  - Sire , a mon entendement , de meisrne l' estature qe je suy.
» Fet le roy : « Yl puet bien , quar vaylantz estes ambedeus.
» Fouke ne poeit oir de nul tornoy ne jostes par tute France qu' il ne voleyt estre , e partot fust preysé , amee e honoree pur sa proesse e sa largesse.
Quant le roy d' Engleterre savoit qe sire Fouke fust demorant ou le roy Phelip de Fraunce , manda al roy , e ly pria , si ly plust , qu' il volsist oster de sa meynee e de sa retenance Fouke le fitz Guaryn , son enymy mortel.
Quant le roy de France avoit oy la letre , si dist par seint Denys qe nul tiel chevaler fust de sa retenance , e tiele respounce manda al roy d' Engletere.
Quant sire Fouke avoit oy cele novele , vynt al roy de Fraunce , e demanda congié de aler.
Fet le roy : « Ditez moy si nulle chose vous faut , e je hautement fray fere les amendes , pur quoy volez departir de moy.
- Sire , fet yl , je ay oy teles noveles par ont me covyent partir a force.
» E par cele parole entendy le roy qu' il fust Fouke.
Fet le roy : « Sire Amys del Boys , je quid qe vous estez Fouke le fitz Waryn.
- Certes , monseignour , oyl.
» Fet le roy : « Vous demorrez ou moy , e je vous dorroy plus riches terres qe vous unqe n' avyez en Engleterre.
- Certes , sire , fet il , yl n' est pas digne de receyvre terres de autruy doun qe les suens de dreit heritage ne puet tenir a reson.
»  Fouke prist congié de le roy , e vynt a la mer , e vist les nefs floter en la mer , e nul vent fust vers Engletere , e le temps fust assez bel.
Fouke vist un maryner , qe sembla hardy e feer , e le apela a ly , e dit : « Bel sire , est ceste nef la vostre ?  - Sire , fet il , oyl.
- Q'est vostre noun ?  - Sire , fet il , Mador del Mont de Russie , ou je nasqui.
- Mador , fet Fouke , savez vous bien cest mester e amener gentz par mer en diverse regions ? - Certes , sire , yl n' y ad terre  renomee par la cristieneté qe je ne saveroy bien e salvement mener nef.
- Certes , fet Fouke , molt avez perilous mester.
Dy moi , Mador , bel douz frere , de quel mort morust ton pere ? » Mador ly respond qe neyeez fust en la mer.
« Coment ton ael ?  - Ensement.
- Coment ton besael ?  - En meisme la manere , e tous mes parentz , qe je sache , tanqe le quart degree.
- Certes , dit Fouke , molt estes folhardys qe vous osez entrer la mer.
- Sire , fet il , pur quoy ? Chescune creature avera la mort qe ly est destinee.
Sire , fet Mador , si vous plest , responez a ma demaunde.
Ou morust ton pere ?  - Certes , en son lyt.
- Ou ton ael ?  - Einsement.
- Ou vostre besael ?  - Certes trestous qe je sai de mon lignage morurent en lur lytz.
- Certes , sire , fet Mador , depus qe tot vostre lignage morust en litz , j' ay grant merveille qe vous estes osee d' entrer nul lyt.
» E donqe entendy Fouke qe ly mariner ly out verité dit , qe chescun home avera mort tiele come destinee ly est , e ne siet lequel en terre ou en ewe.
Fouke parla a Mador , qe savoit la manere des nefs , e ly pria pur amour e pur du suen qu' il ly volsist devyser e ordyner une neef , e il mettreit les costages.
Mador ly granta.
La neef fust fete en une foreste deleez la mer , solum le devys Mador en tous poyntz , e totes cordes e autre herneis quanqe apendeit si bien e si richement q'a merveille , e fust a demesure bien vitaillee.
Fouke e ces freres e sa meysné se mistrent en la mer , e acosterent Engleterre.
Adonqe vist Mador une neef bien batailee venant vers eux , e , quant les neefs s' aprochierent , un chevaler parla a Mador , e dit : « Danz maryner , a qy e dount est cele neef qe vous guyez , quar nulle tiele n' est custumere de passer par ycy ?  - Sire , fet Mador , c' est la moye.
- Par foy ! fet le chevaler , noun est.
Vous estes larounz , e je le say bien par le veyl quartronee q'est des armes Fouke le fitz Waryn , e il est en la neef , e eynzhuy rendroi je son corps al roy Johan.
- Par foy ! fet Fouke , noun freez , mes si rien desirrez del nostre , vous le averez volenters.
- Je averei , fet il , vous tous e quanqe vous avez , estre vostre gree.
- Par foy ! fet Fouke , vous y menterez.
» Mador , qe bon e hardy maryner fust , lessa sa neef sigler ; si trespersa l' autre neef tot parmy , dont la mer entra , e si fust la neef pery ; mes eynz y out meint dur coupe donee.
E , quant la neef fust vencue , Fouke e ces compaignons pristrent grant richesse e vitaille , e aporterent en lur neef.
Atant perist e enfoundry l' autre neef.
Fouke tot cel an entier demora costeant par Engleterre , e a nul home ne voleit fere mal si noun al roy Johan , e sovent prist son aver e quant qu' il poeit del suen.
Fouke comença sigler vers Escoce.
Atant lur vynt de le occident un vent favonyn , e lur chaça treis jorneez de la Escoce.
Atant virent un yle molt delitable e bel , a ce qe lur fust avys , e se trestrent laundreit , e troverent bon port.
Fouke e ces quatre freres e Audulf e Baudwyn alerent en la terre pur vere le pays , e vitailler lur neef.
Atant virent un juvencel gardant berbis , e , quant vist les chevalers , s' en ala vers eux , e les salua de un latyn corumpus.
Fouke ly demanda s' il savoit nulle viande a vendre en le pais.
« Certes , sire , fet il , nanil , quar c' est une yle q'est habité de nule gent si noun de poy , e cele gent vivent de lur bestes.
Mes si vous plest venir ou moy , tele viaunde come j' ay averez volenters.
» Fouke le mercia e ala ou ly.
Le vadlet lur mena par une caverne desoutz terre , qe fust molt bele , e lur fist seer , e lur fist assez bel semblant.
« Sire , fet le vadlet , j' ay un serjant en la montaigne.
Ne vous peise , si je corne pur ly , e bien tost mangeroms.
- De par Dieu ! » fet Fouke.
Le juvencel ala dehors le caverne , e corna sys meotz , e revynt en la caverne.
Bien tost vindrent sis gros e grantz vilaynz e fers , vestuz de grosse e vyls tabertz , e chescun avoit en sa meyn un gros bastoun dur e fort , e , quant Fouke les vist , si'avoit suspecion de mavesté.
Les sis vyleinz entrerent une chambre , e osterent lur tabertz , e se vestirent de un escarlet vert e sodliés d' orfreez , e de tous atirs furent auxi richement atireez come nul roy poeit estre , e revyndrent en la sale , e saluerent sire Fouke e ces compaignonz , e demanderent les eschecz , e um lur porta un molt riche eschecker ou meyné de fyn or e argent.
Sire Willam assist un geu , mes il le perdy meyntenant.
Sire Johan assist un autre ; meintenant fust perdu.
Phelip , Aleyn , Baudwyn e Audulf , chescun aprés autre , assist un giw , e chescun perdy le suen.
Donqe dit un des plus fers berchers a Fouke : « Volez vous juer ?  - Nanyl , fet il.
Par foi , fet le bercher , vous juerez ou luttrez , malgré le vostre.
- Par foi , fet Fouke , maveys vileyn bercher , vous y mentez , e , depus qe je dey luttre ou juer malgré mien , je jueroy ou vous en la manere qe j' ai apris.
» Si sayly sus , haunça l' espee ; si ly fery qe la taste vola enmy la place , pus un autre , pus le tierce , issi qe Fouke e ces compaignouns ocistrent tous les vileynz glotouns.
Fouke en une chambre entra e trova une vele seant , e avoit un corn en sa meyn , e sovent le mist a sa bouche , mes ele ne le poeit de rien corner.
Quant ele vist Fouke , ly cria merci , e il la demanda dont le corn servireit , si ele le poeit corner.
La viele ly dist qe , si le corn fust cornee , socours lur vendreit a plenté.
Fouke le corn prist e en une autre chambre se mist ; donqe vist seet damoiseles qe a demesure furent beles , e molt richement furent vestues , e molt riche oevre fesoient , e , quant virent Fouke , a genoyls se mistrent , e ly crierent merci.
Fouke lur demanda dont il estoient , e la une ly dyt : « Sire , fet , je su la fyle Aunflor , reis de Orkanye , e mon seignour fust demorant a un son chastiel en Orkanie , q'est apelee chastel Bagot , qu' est sur la mer , deleez une molt bele foreste.
Avynt qe je e ces damoiseles a quatre chevalers e autres entrames un batil en la mer ; si alames deduyre.
Atant survyndrent les seet fitz la vele de seynz ou lur compagnie en une neef ; si ocistrent tous nos gentz , e nous amenerent sa , e si ount desolé nos corps , estre nostre gree , Dieu le siet ; dont nous prioms en le noun Dieu , en qy vous creez , qe vous nous aidez de ceste cheytyvetee , si vous poez de cy eschaper , quar je vey bien par vostre semblant qe vous n' estez mie de ce pays menant.
»  Fouke conforta les damoyseles , e dyt qu' il les aydera a son poer.
Fouke e ces compaignons troverent grant richesse , vitaille e armure , e ileqe trova Fouke le haubergon , qu' il tynt si riche e qe molt ama , qu' il soleit user privément , qu' il ne voleit en tote sa vie pur nul aver vendre ne doner.
Fouke richement garny sa neef , e amena les dammoiseles a sa neef , e les eesa en quanqu'il poeit.
E pus comanda totes ces gentz qu' il se armassent hastivement , e , quant tous furent armeez a volenté , donqe leva Fouke la menee de le petit corn qu' il avoit pris de la vele , e donqe vindrent , corantz par les champs , plus qe deus.
c.
des larons de la countree.
Fouke e sa compagnie les corurent sur , e yl se defendyrent vigerousement.
Yleqe furent ocys plus qe.
ii.
c.
des robbeours e larouns , quar yl n' y avoyt nulle gent en tote cele yle si robbeours e larouns noun , qe soleynt ocire quanqu'il porreynt ateyndre e prendre par mer.
Fouke demanda Mador sy ly savoit amener par mer en le realme qe um apele Orkanie.
« Oyl , certes , fet il , ce n' est qe un isle , e le chastel Bagot est molt pres de le port.
» Fouke dit : « A cel chastiel vodrey je estre.
- Sire , eynzhuy vous y serrez.
» Quant Fouke fust aryvee , dont demanda les damoyseles sy yl aveyent conisance de le pais.
« Certes , sire , fet la une , c' est le realme Aunflour , mon piere.
» Fouke vynt al chastiel , e rendy al roy sa fyle e les damoyseles , e il a grant honour les reçust e dona a Fouke riche douns.
Fouke ad tant siglee pur vere merveilles e aventures qu' il ad envyronee les.
vii.
yles de le occean , la Petite Bretaygne , Yrlande , Gutlande , Norweye , Denemarche , Orkanye , la Graunde Eschanye.
En Eschanye ne meynt nul home fors serpentz e autres lede bestes.
E la vist Fouke serpentz cornuez , e les corns furent molt aguz , e si ount.
iiii.
peez , e sunt volantz come oysels.
Un tel serpent asayly Fouke , e ly fery de son corn , e tresperça son escu parmy.
Fouke s' enmervila molt de le coupe , e se avysa molt bien qe , quant le serpent ly fery en l' escu , ne poeit hastivement delyverer son corn , e Fouke le bota parmy le cuer de son espee.
Ileqe vist Fouke beste verminouse , q'avoit teste de mastyn , barbe e pees come chevre , oreiles come de levre , e autres plusors bestes , qe seint Patrik enchaça d' Yrlande , e les encloyst ileqe par la vertu de Dieu , quar le prodhome seint Patrik fust bien de ly , e uncore nulle beste venymouse ne habite la terre d' Yrlande , sinoun lesartes descowés.
Fouke vet siglant vers le north par la mer occian outre Orkanye.
Si trova tant de freydure e gelee qe home ne poeit la freidure durer , ne la nef en la mer pur la gelee ne poeit avant passer.
Fouke se retorna vers Engleterre.
Atant vynt une molt hydouse tempeste ; dont trestous quidoient pur la tempeste moryr , e il crierent devoutement a Dieu e a Seint Clement qu' il lur delyvrast del torment.
Ceste tempeste lur durra.
xv.
jours ; donqe vyrent terre , mes ne savoient quele.
Fouke s' en ala a terre , e vist un chastiel molt biel.
Il entra le chastel , quar la porte fust defermé , e ne trova leynz honme ne beste vivant ne en tot le pays , e s' enmerveila molt qe si bel lu fust de nully habitee.
Revynt a sa neef ; si le counta a sa meyné.
« Sire , fet Mador , lessum si la neef , e aloms tous a terre , estre ceux qe garderount nostre vitaile , e bien tost par aventure orroms par ascun coment il est de cet pays.
»  Quant vindrent a la terre , encontrerent un pesant.
Mador ly demanda quele terre ce fust , e coment apelee , e purquoy n' est habitee.
Ly pesant lur dyt « qe c' est le reygne de Yberye ; e cest pays est apellee Cartage ; cest chastiel est al duc de Cartage , qe tient de le roy de Yberye.
Cesti duc avoit une file , la plus bele pucele qe um savoit en le regne de Yberye ; cele damoisele mounta un jour le mestre tour de cest chastel ; atant vynt un dragoun volaunt , e prist la damoisele , e la porta sur un haut mount en la mer , si la manga.
Cesti dragoun ad ocys e destrut tot cet pays , pur qy nul home n' est osee cet pays habiter , ne le duc n' est osee cet chastel entrer , tant est hydous le dragoun.
»  Fouke se retorna a sa galye , e siglerent avant.
Donqe virent un grant mont en la mer.
« Sire , fet Mador , c' est le mont ou meynt le dragon.
Ja sumes nous tous en grant peril.
- Tes tey , fet Fouke , uncore ne veiez si bien noun.
Dantz Mador , volez estre mort de poour ? Meynt dragon avoms veu , e Dieu nous ad bien de peril delyveré.
Unqe ne fumes uncore en peryl dont , la merci Dee , n' avoms bien eschapé.
Vostre maveis confort mettreit coars a la mort.
»  Fouke prist Audulf de Bracy , e par degrees monta le mont , qe bien haut ert , e , quant vindrent al somet de le mont , virent meint bon hauberc , healmes e espeiez e autres armes , gisantz yleqe , e ne vyrent delees les armes nulle chose si os des gentz noun , e virent un arbre gros e bel e une fontaigne par desouth , corant de ewe bele e clere.
Fouke se regarda deleez , e vist une roche crosee , leva sa destre , e se seygna en le noun le Piere , Fitz e le Seynt Espyryt , saka sa espeye , e mout hardiement se mist dedenz , come cely qe s' enfya del tot a Dieu , e vist une molt bele damoisele ploraunte e grant duel demenaunte.
Fouke la demaunda dont estoit.
« Sire , fet ele , je su file al duc de Cartage , e j' ai esté seynz seet anz , e unqe n' y vy cristien seynz , s' il ne venist malgree le suen , e , si vous estes de poer , pur Dieu ! alez vous ent , quar si le dragoun de seynz vienge , jamés n' eschaperez.
- Certes , fet Fouke , uncore ne vueil aler , eynz orroy e verroy plus.
Damoisele , fet Fouke , qe fet le dragoun de vous ? Ne vous fet il si ben noun ?  - Sire , fet ele , le dragoun est fier e fort , e portereyt un chevaler armee en ces mountz , s' il ly poeit prendre en ces powes ,  e meynt un ad si aportee e mangee , dount vous poez la dehors vere les os , e pluz ayme humayne char qe nul' autre , e , quant sa hydouse face e sa barbe sunt ensenglaunteez , donqe vient il a moy , e me fet laver de clere ewe sa face e sa barbe e son pys , e , quant ad talent de dormyr , vet a sa couche , qe tot est de fyn or , quar il ad tele nature qu' il est trop chaut a demesure , e or est molt freyd par nature , e , pur sey refroidir , yl se couche en or , e , quant vet a sa couche , il prent un gros piere , come vous poez vere la , si le met a l' us devant , pur doute de moy , qe je ne le deveroy ocyre en dormant , quar il ad sen de honme , e me doute grantment , e a drein je say bien qe il m' ociera.
- Par Deu ! fet Fouke , si Dieu plest , noun fra.
»  Fouke prist la damoisele , si la bailla a sire Audulf a garder , e s' en issirent de la roche , e ne furent geres issuz qu' il ne vyrent le dragoun volaunt en l' eyr venyr vers eux.
Si gitta de sa bouche , qe chaut ert , fumee e flambe molt oryble , e si fust trop lede beste ; si avoit grosse teste , dentz quarreez , fers les powes , long la cowe.
Le dragoun , quant vist Fouke , si se fery a ly , e de sa powe en volant ly fery en l' eschu qu' il l' enracha parmy.
Fouke leva l' espee ; si ly fery le dragoun en la teste auxi durement come il poeit , e le coup ne ly malmist de rien , ne il ne s' enmaya de rien pur le coup , tant out dur l' escharde e l' esclot devant.
Le dragoun prent son cours de loyns pur durement feryr , e Fouke , qe le coup ne puet endurer , guenchy derire l' arbre q'esta utre la fontaygne.
Fouke aparçust qu' il ne poeit le dragoun damager devaunt ; si se avysa , a un retorn qe le dragon fist , si ly fery bien del corps sur la cowe , e la coupa en deus.
Le dragon comença crier e brayre , saut a la damoysele , si la voleit prendre e porter aylours , e sire Audulf la defendy.
Le dragon prist sire Audulf de sa powe si estroytement qe , si Fouke n' ust venuz plus hastivement , il le ust afolee.
Donqe vynt Fouke ; si coupa la powe , e a grant peyne delyvra sire Audulf , quar durement le avoit de sa powe encloee parmy le hauberc.
Fouke fery le dragoun enmy la bouche de l' espee , e par ileqe le ocist.
Fouke fust molt las , e se reposa une piece , puis ala a la couche le dragon , e prist le or , quanqu'il yleqe trova , e fist aporter a sa galye.
Johan de Rampaigne tasta la plaie sire Audulf , e la medicina , quar bien savoit de medicines.
Mador retorna sa neef vers Cartage , e ariverent en la contree , e rendyrent al duc sa file , qe molt fust lee quant yl la vist.
La damoisele ad counté a son seignour quele vie ele ad demenee , e coment Fouke ocist le dragoun.
Le duc chay as pees Fouke , e le mercia de sa file , e ly pria , si li plust , qu' il volsist demorer en le pays , e il ly dorreit tote Cartage ou sa file en mariage.
Fouke ly mercia finement de cuer pur son bel profre , e dit qe volenters prendreit sa file , si sa cristieneté le poeit soffryr , quar femme avoit esposee.
Ce dit , Fouke demora ileqe tanqe Audulf fust seyn de sa playe , e donqe prist congié del duc , qe molt fust dolent pur le departyr.
Le duc lur dona meynt bon juel e bel , e destrers molt bels e ygnels , e a chescun dona ryche dons.
Fouke e ces compaignouns siglerent vers Engleterre.
Quant vyndrent a Dovre , entrerent la terre , e lesserent Mador ou la nef en un certeyn leu la ou il ly porreyent trover quant vodreyent.
Fouke e ces compaignons aveient enquis des paissantz qe le roy Johan fust a Wyndesoure , e se mistrent privément en la voie vers Wyndesoure.
Les jours dormyrent e se reposerent ; les nuytz errerent tanqu'il vyndrent a la foreste , e la se herbigerent en un certeyn lyw ou yl soleynt avant estre en la foreste de Wyndesoure , quar Fouke savoit yleqe tous les estres.
Donqe oyerent veneours e berners corner , e par ce saveyent qe le rey irroit chacer.
Fouke e ces compaignons s' armerent molt richement.
Fouke jura grant serement qe pur pour de moryr ne lerreit qu' il ne se vengeroit de le roy , q'a force e a tort ly ad desherytee , e qu' il ne chalengereit hautement ces dreytures e son herytage.
Fouke fist ces com paignons demorer yleqe , e il meymes , ce dit , irreit espier aventures.
Fouke s' en ala e encontra un viel charboner portant une trible en sa meyn ; si fust vestu tot neir come afert a charboner.
Fouke ly pria par amour qu' il ly velsist doner ces vestures e sa trible pur du seon.
« Sire , fet il , volenters.
» Fouke ly dona.
x.
besantz , e ly pria pur s' amour qu' il ne le contast a nully.
Le charboner s' en va.
Fouke remeynt e se vesty meyntenant de le atyr qe le charboner ly avoit donee , e vet a ces charbons ; si comence de adresser le feu.
Fouke vist une grosse fourche de fer ; si la prent en sa meyn , e dresse saundreyt e landreyt ces coupons.
Atant vynt le roy ou treis chevalers tot a pee a Fouke , la ou yl fust adresaunt son feu.
Quant Fouke vist le roy , assez bien le conust e gitta la fourche de sa meyn , e salua son seignour , e se mist a genoyls devant ly molt humblement.
Le roy e ces trois chevalers aveyent grant ryseye e jeu de la noreture e de la porture le charboner ; esturent ileqe bien longement.
« Daun vyleyn , fet le roy , avez veu nul cerf ou bisse passer par ycy ?  - Oyl , monseignour , pieça.
- Quele beste veitez vous ?  - Sire monseignour , une cornuee , si avoit longe corns.
- Ou est ele ?  - Sire monseignour , je vous say molt bien mener la ou je la vy.
- Ore avant , daun vyleyn , e nous vous siweroms.
- Sire , fet le charboner , prendroy je ma forche en mayn ? Quar si ele fust prise , je en averoy grant perte.
- Oyl , vyleyn , si vous volez.
»   Fouke prist la grosse fourche de fer en sa meyn , si amoyne le roy pur archer , quar yl avoit un molt bel arke.
« Sire monseignour , fet Fouke , vous plest il attendre , e je irroy en l' espesse , e fray la beste venir cest chemyn par ycy ?  - Oil , » ce dit le roy.
Fouke hastyvement sayly en le espesse de la forest , e comanda sa meyné hastivement prendre le roy Johan , « quar je l' ay amenee sa solement ou treis chevalers , e tote sa meysné est de l' autre part la foreste.
» Fouke e sa meyné saylyrent hors de la espesse , e escrierent le roy , e le pristrent meintenant.
« Sire roy , fet Fouke , ore je vous ay en mon bandon.
Tel jugement froi je de vous come vous vodrez de moy , si vous me ussez pris.
»  Le roy trembla de pour , quar il avoit grant doute de Fouke.
Fouke jura qu' il morreit pur le grant damage e la desheritesoun qu' il avoit fet a ly e a meint prodhome d' Engleterre.
Le roy ly cria mercy , e ly pria pur amour Dieu la vie , e yl ly rendreyt enterement tout son heritage e quanqu'il aveit tolet de ly e de tous les suens , e ly grantereit amour e pees pur tous jours , e , a ce , ly freit en totes choses tiele seureté come yl meysmes voleit devyser.
Fouke ly granta bien tote sa demande a tieles qu' il ly donast , veantz ces chevalers , la foy de tenyr cest covenant.
Le roy ly plevy sa fey qu' il ly tendroit covenant , e fust molt lee que issi poeit eschaper.
E revynt a soun paleis , e fist fere assembler ces chevalers e sa meisné , e lur counta de mot en autre , coment sire Fouke le avoit desçu , e dit que par force fist cel serement , pur quoi qu' il ne le velt tenyr , e comaunda que tous se armassent hastivement a prendre ces felons en le parke.
Atant pria sire James de Normandie , que fust cosyn le roy , qu' il poeit aver la vauntgarde , e dit qe les Engleis , a poi tous les grantz , sunt cosyns a sire Fouke , e pur ce sunt treitours al roy , e ces felouns ne vueillent prendre.
Donqe dit Rondulf , le counte de Cestre : « Par foy ! sire chevaler , sauve le honour nostre seigneur le roy , noun pas vostre , vous y mentez.
» E ly vodra aver feru del poyn , si le counte mareschal ne ust esté , e dit qu' il ne sount ne unque furent treitours a le roy ne as suens , mes bien dit que tous les grantz e le rey meismes est cosyn al dit Fouke.
Dont dit le counte mareschal : « Aloms pursyvre sire Fouke ! Donqe verra le roy qui se feyndra pur la cosynage.
»   Sire James de Normandye e ces.
xv.
compaignouns chevalers se armerent molt richement e tot de blaunche armure , e furent tous noblement mountez de blancz destrers , e se hasta devant ou sa compagnie pur aver pris.
E tot lur affere avoit Johan de Rampaigne espiee e counté a sire Fouke , qe ne poeit en nulle manere eschaper si par bataille noun.
Sire Fouke e ces compaignouns se armerent molt richement , e se mistrent hardiement contre sire James , e se defendirent vigerousement , e ocistrent tous ces compaignouns , estre quatre que furent a poi naufrés a la mort , e sire James fust pris.
Sire Fouke e ces compaignouns se armerent meintenant de les armes sire James e des autre Normauntz , e mounterent lur bons destrers , que blanks erent , quar lur destrers demeyne furent las e mesgres , e armerent sire James de les armes sire Fouke e lyerent sa bouche , qu' il ne poeit parler , e mistrent son helme sur sa teste , e chevalcherent vers le rey , e , quant yl les vist , il les conust par les armes , e quida qe sire James e ces compaignouns amenerent sire Fouke.
Lors presenta sire Fouke sire James a le roy , e dist qe ce fust sire Fouke.
Le counte de Cestre e le counte mareschal , quant ce virent , mout furent dolentz.
Le rey pur le present ly comaunda qu' il ly baysast.
Sire Fouke dit qu' il ne poeit attendre de oster son healme , quar yl ly covensist pursyvre les autres fitz Waryn.
Le roy descendy de soun bon destrer , e comanda qu' il le mountast , quar isnel ert a pursiwre ces enymys.
Sire Fouke descendy , e mounta le destrer le roy , e s' en va vers ces compaignouns , e s' en fuyrent bien sis lywes de yleqe , e la se desarmerent en un boschage , e laverent lur playes , e benderent la playe Willam , son frere , qe durement fust naufré de un des Normauntz , e le tyndrent pur mort ; dont tous fesoient duel a demesure.
Le roy comaunda meyntenaunt pendre sire Fouke.
Atant vint Emery de Pyn , un Gascoyn qe fust parent a sire James , e dit qu' il le pendreit , e le prist e le amena un poy de yleqe , e fist oster son healme , e meyntenant vist qe ce fu James , e delya sa bouche , e il ly conta quanqe avynt entre ly e sire Fouke.
Emery vint meintenaunt au roy , e amena sire James , qe ly conta coment sire Fouke ly avoit servy , e , quant le rey se aparçust estre issi desçu , molt fust dolent , e jura grant serement qe ja ne se devestereit de son haubreke avaunt qu' il avoit ces treytres pris , e de ce ne savoit sire Fouke rien.
Le roy e ces countes e barouns les pursiwirent par le esclot des chivals tant qu' il vindrent a poy a le boschage , la ou Fouke fust.
E , quant Fouke les aparçust , plourt e weymente Willam , son frere , e se tient perdu pur tous jours , e Willam lur prie qu' il coupent sa teste e la emportent ou eux , issi qe le roy , quant ad trovee son cors , ne sache qui yl fust.
Fouke dit qe ce ne freit pur le mounde , e prie molt tendrement en ploraunt qe Dieu , pur sa pieté , lur seit en eyde ; e tiel duel come entre eux est ne veistes unqe greindre fere.
Rondulf , le counte de Cestre , vint en prime chef , e , quant aparçust sire Fouke , comaunda sa meisné arestier.
Si voit privément a sire Fouke , e li pria , pur le amour de Dieu , rendre sei al roy , e yl serroit pur ly de vie a de menbre , e qu' il serroit bien apesee al roy.
Fouke redist qe ce ne froit pur tut le aver du mounde.
« Messire cosyn , pur l' amour de Dieu , je vous pri qe mon frere qe la gist , quant il est mors , qe vous facez enterrer son cors , qe bestes savages ne le devourent , e les nos , quant mort sumes ; e retornez a vostre seignour , le roy , e fetes a ly vostre service sanz feyntyse e saunz avoir regard a nous , qe sumes de vostre sang , e nous receveroms ore issi la destiné qe a nos est ordinee.
»  Le counte , tot em plorant , retorna a sa meyné.
Fouke remeint , qe molt tendrement plourt de pieté pur son frere , qe ly covent a force ileqe lesser , e prie a Dieu qu' il lur socourt e eyde.
Le counte comande sa meisné a sa compaignie a le asaut , e yl si ferirent vigerousement.
Le counte meismes asaily sire Fouke ; mes a drein le counte perdy son chival , e sa meisné fust grant partie ocis.
Fouke e ces freres se defendirent hardiement , e , come Fouke se defendy , sire Berard de Blees ly vynt derere , e ly feri de son espee en le flanc , e le quida aver ocis.
Ataunt se retorna Fouke e ly referi sur le espaudle senestre ou ambedeus les mayns , e ly coupa le cuer e le pulmoun , e chei mort de soun destrer.
Fouke avoit taunt seigné qu' il palma sur le col de son destrer , e le espeye chey de sa meyn.
Donqe comença duel a merveille entre les freres.
Johan , son frere , sayly direre Fouke sur le destrer , e ly sustynt qu' il ne poeit cheyer , e se mistrent a fuyte , quar poer ne aveient de demorer.
Le roy e sa meyné les pursiwyrent , mes prendre ne les purreynt.
Tote la nut errerent , issi qe l' endemayn matyn vindrent a la mer a Mador , le maryner.
Donque reverti Fouke e demaunda ou il fust e en qy poer , e ces freres ly confortoyent a mieux qu' il purroient , e ly cocherent en la nef en un molt bel lit , e Johan de Rampayne medicina ces playes.
Le counte de Cestre avoit grantment perdu de sa gent , e vist dejouste ly Willam le fitz Waryn a poy mort , e prist le cors , e le maunda a une abbeye pur medeciner.
Au drein fust ileqe aparçu , e le roy le fist venyr en letere devant ly a Wyndesoure , e la fist ruer en parfounde prisone , e molt fust corocé a le counte de Cestre , pur ce qu' il le cela.
Fet le roy :  « Fouke est naufré a la mort , a cesti ay je ore ici ; les autres averei je bien , ou qu' il seient.
Certes , m' en poise durement de le orgoil Fouke , quar , si orgoil ne fust , il ust unquore vesqy , e , tant come il fust en vie , n' y out tiel chevaler en tot le mounde ; dont grant pierte est de perdre un tel chevaler.
»  En la mer deprés Espaigne est une ysle tote close de haut roche , e si n' est que une entré , si est apelee Beteloye , une demie luwe de long e autretant de lee , e la n' y avoit home ne beste habitaunt.
Le sisme jour vindrent a cet ysle.
Fouke comença donqe dormyr , quar sis jours devant ne avoit dormy.
Ces freres e sa meisné alerent a la terre , e yl meismes soulement dormy en la nef , que fust fermee a la roche.
Ataunt survynt un hydous vent , e rompy lé cordes de la nef , e emporta la nef en haute mer.
Lors se enveilla Fouke e vist les estoilles a le firmament.
Apela Johan , son frere , e ces autres compaignons , e nully le respondy , e vist qu' il fust soulement en haute mer.
Donqe comence a plurer e maldire sa destiné , que ly fust si dure , e regreta ces freres.
Lors ly prist un somoil , e bien tost ariva sa nef en la terre de Barbarie , a la cité de Tunes , e yleqe adonqe estoit Messobryns , le roy de Barbarie , ou quatre rois e sis admirals , qe tous furent Sarazyns.
Le roi se apua en un tour vers la mer , e vist cele merveillouse galye arivé en sa terre , e comanda deus serjauntz aler e vere ce qe fust.
Les deus serjauntz entrerent la nef ; rien ne troverent si le chevaler noun , qe uncore fust endormy.
Le un le bota de ces piés , e le cumaunda esveiller.
Le chevaler saut sus come honme effraee ; si le fery de le poyn qu' il chay outre bord enmy la mer.
Le autre se mist a fuste , e vint counter le roi coment ly avynt.
Le roi comanda.
c.
chevalers aler prendre cele nef , e amener a ly le chevaler.
Les.
c.
chevalers , tot armés , vindrent a la nef , e le assailerent de tote partz.
Fouke se defent hardiement countre tous , mes a drein se rendy , a tieles qu' il ne averoit si bien noun.
Yl le amenerent devant le roy , e il comaunda qu' il fust bien servi en une chaunbre.
Isorie , la suere le roy , le soleit sovent visiter e conforter , e si fust tres bele e gentile damoisele , e aparçust qu' il fust playé en la flanke , e ly pria pur amour que yl la dist coment out noun , e de quele terre fust , e en quele manere fust playé.
Yl la respoundy qu' il avoit a noun Maryn le Perdu de Fraunce , e qu' il ama tendrement de cuer une damoisele , file de un counte de son pais , e ele ly refist grant semblaunt d' amour , mes ele ama plus un autre.
« E avynt que ly e moy un jour fumes assemblés par grant amour , e ele me tint entre ces bras molt estroit.
Ataunt survynt le autre , qe ama plus , e me feri issi de un espé , e pus me mistrent en une galye en la mer pur mort , e la galye me amena en icés parties.
- Certes , dit Isorie , cele damoisele ne fust geres cortoise.
»  Isorie prist sa harpe , qe molt riche fust , e fist descaunz e notes pur solacer Fouke , quar le vist bel e de corteise porture.
Fouke demaund' a Isorie la bele quei fust la noyse qe fust devaunt le roy en la sale.
« Certes , fet ele , je le vous dirroi.
En la terre de Yberie avoit un duc qe fust apelé duc de Cartage , e avoit une tres bele fyle , Ydoyne de Cartage.
Cele , vivaunt le pere , sojorna en un son chastiel de Cartage.
Atant vint un dragoun qe la prist e emporta en un haut mount en la mer , e la tynt plus qe sept aunz , si la qe un chevaler de Engletere , que fust apelé Fouke le fitz Waryn de Mees , vint sur cel mont , e ocist le dragoun , e la rendy a son piere.
Tost aprés , le duc morust ; ele tient tote la ducheyse.
Le roi , mon frere , maunda a ly messagers qu' il la prendroit a femme , e ele le refusa , e , pur vergoyne qe le roi avoit , fist assembler grant pueple , e destruit ces cités , abati ces chastiels.
La damoisele s' enfui en estraunge regne pur quere socours.
Mes ore est ele revenue ou pueple saunz nonbre , e comence fierement a guerrer le roy , e si est preste de fere bataille countre ost ou chevaler countre chevaler , issi qe , si le suen seit vencu , qe ele ayle vers sa terre , e , si le nostre seit vencu , qe le rey , mon frere , entierement restore ces damages.
E sur ce , vindrent huy en sale fiers messagers , e plust a dieu Mahoun qe vous fussez tiel qe la bataille de par le roy , mon frere , ossasez prendre , quar grant honeur vous avendreit.
- Certes , ma damoysele , je su grantment tenuz a monseigneur le rey e nomément a vous , mes jamés bataille ne prendrei pur Sarazyn countre cristien pur perdre la vie.
Mes , si le roy vueille reneyer sa ley , e devenyr cristien , e estre baptizé , je prendroy la bataille , e salveroy sa terre e ces gentz , e ly froi aver cele damoysele dount me avez counté.
» Isorie va tot counter Messobryn , son frere , le roy de Barbarie , quanqe Fouke , que se fet appeler Maryn le Perdu de France , ly out promis.
Le roy graunta meyntenaunt quanque vodra ordyner , si yl purra cele bosoigne issi achevyr.
Le jour qe la bataille fust ordyné , le roy fist armer mout richement sire Fouke , e Isorie meismes de bone volenté ly servy.
Le roy e ces Barbaryns , ces admyrals e tous ces autre gentz furent richement armés , e grant pueple ou eux , e mistrent avant son chevaler , Fouke , que devereit fere la bataille , e la duchesse mist avant le suen.
Les chevalers , que fiers furent , brocherent les chivals des esperouns , e fierent dé launces , que tronçouns volent par les chauns.
Pus treient les espiés , e si entrefierent hardiement.
Fouke fery le cheval son compaignon , que mort le abati ; mes , a son vueil , yl ust feru le chevaler.
Quant le chevaler fust a terre , dont dit : « Maveis payen , maveis Sarazyn de male foy , Dieu de ciel vous maldie ! Purquoy avez ocis mon chival ? » Fouqe descendy a pié , e s' entrecombatyrent durement tot le jour.
Quant fust a poy avespree , dit le chevaler a Fouke : « Daun paien , tu es fort e vigerous.
Par amours , dy moy , ou nasquiste vous ?  - Si vous plest saver mon nation , je ne le vous dirroi mye , si vous ne me diez eynz del vostre.
- E je le vous grant.
» Le chevaler ly dit qu' il fust cristien , nez en Engletere le fiz Waryn de Mees , e fust appelé Phelip le Rous , e counta de mot en autre tot par ordre entierement tote sa vie e ces freres , e come la ducheyse vynt en une nef par le ysle de Beteloye , e les resçust en la nef , e les sauva , quar demy an e plus y furent , e mangerent lur chivaus pur feym.
« E , quant la countesse nous ust veu , meintenaunt nous conust e nous trova quanqe mestier nous fust , e nous counta que ele vint de Engletere , e la nous avoit quis pur sa gere meintenyr.
E tiele dure vie avoms demeyne.
» Lors dit Fouke : « Beu frere Phelip le Rous , ne me conusez vous ? Je su Fouke vostre frere.
- Nay certes , daun Sarazyn , non estes ; mes ore me vodrez engyner.
Par Dieu ! noun frés.
» Donqe ly dit Fouke verroy' enseigne , qu' il bien conust.
Donque demenerent grant joie , e respiterent la bataille tanqe l' endemeyn.
Phelip conta la ducheyse qe ce fust Fouke , son frere , ou qy il avoit combatu , issi qe , par le consayl Fouke e Phelip e ces autres freres , le roy e tote sa meysné furent baptizé , e le roy esposa la duchesse a grant honour.
Fouke e ces freres a sa meyné demorerent une piece ou le roy , pus se apresterent mout richement vers Engletere.
Le roy lur dona or , argent , chivals , armes e totes richesses que il voderount aver ou coveyter , e emplyrent lur nef de taunt de richesse qe a merveille.
Quant furent arivez privément en Engleterre , Fouke ordina qe Johan de Raunpayne se freit marchaunt e enquerreit ou le roy Johan fust , e si Willam , soun frere , fust en vie ou ne mye.
Johan se apparilla molt richement a gyse de marchaunt , vint a Loundres , e se herberga a la mesoune le meyr , e se fist servir molt richement , e se acointa ou le meyr e tote la meyné , e lur dona bel douns , e pria al meir qu' il ly fesoit aver conisaunce de le rey , issi qu' il purreit ariver sa nef en sa terre.
E quanqu'il parla fust latyn corupt , mes le meir le entendy bien.
Le meir le amena devant le roy Johan a Westmoster , e le marchant mout cortoisement ly salua en son langage.
Le roi l' entendi bien , e demaunda qui il ert e dont vint.
« Sire , fet il , je su marchaunt de Grece ; si ay esté en Babiloyne , Alixandre e Ynde le Majour , e ay un nef chargé de avoir de pois , riche dras , perye , chevals , e autres richesses qe grantment purreint valer a ceste reigne.
- Je vueil , fet le roy , que vous e vos bien aryvez en ma terre , e je vous serroi garant.
» E furent comaundez demorer a mangier.
Le meir e le marchant mangerent ensemble devant le roy.
Atant vindrent deus serjauntz de mace , e amenerent en la sale un chevaler grant , corsu , longe barbe e neyre , e fieblement atyré , e le assistrent enmy le eyr'e ly donerent a manger.
Le marchaunt demaunda al meir qui ce fust , e il ly dit : « Un chevaler , nomé sire Willam le fitz Waryn , » e ly counta entierement tote le estre de ly e ces freres.
E , quant il le oy nomer , donqe fust molt lee qu' il le vist en vie ; mes molt a deseese de cuer qu' il le vist si meseysé.
Le marchant al plus tost qu' il poeit se hasta vers sire Fouke , e ly counta tot soun affere , e fist amener la nef auxi pres la cité come il poeynt.
L' endemeyn , le marchant prist un palefroy blanc , si bel ne fust en tote le roialme , e le presenta a le roy Johan , qe molt leement le reçust pur sa belté.
Le marchant dona si largement qu' il se fist amer de tous , e poeit fere en court quanqe ly plust.
Un jour prist ces compaignons , e se armerent bien e pus vestirent lur gounes , come a mariners apent.
Vindrent a Westmoster , a court , e ileque furent noblement resçuz , e virent Willam le fitz Waryn , qe fust amené de ces gardeins vers la chartre.
Le marchaunt e ces compaignouns , malgree les gardeynz , le pristrent a force , e le aporterent a lur batil , que flota assez pres desouz le paleis , e se mistrent eynz.
Les gardeynz leverent la menee , e les pursiwyrent.
Les marchauntz furent bien armés , e se defendirent hardiement , e s' eschaperent a lur galye , e siglerent vers haute mer.
Quant Fouke vist Willam , son frere , e Jon de Rampaigne , qe fust marchant , ne fet a demaunder si lee fust , e s' entrebeyserent , e chescun counta autre sa aventure e son meschief , e , quant le roy entendy qu' il fust engyné par le marchant , molt se tynt mal bayly.
Fouke e ces compaignouns aryverent en Bretaigne le Menour , e demorerent la demy an e plus ou ces parentz e cosyns.
Atant se purpensa qu' il ne lerreit pur rien qu' il n' yrreit en Engletere.
E , quant vint en Engletere en la Novele Forest , ou yl soleit converser , encontra le roy que pursiwy un cengler.
Fouke e ces compaignouns le pristrent e sis chevalers ou ly , e le ame nerent en lur galye.
Le roy e tous les suens furent molt esbays ; molt de paroles furent , mes a dreyn le roy lur pardona tot son maltalent , e lur rendi tote lur heritage , e lur promist en bone fei qu' il freit crier lur pees par tote Engletere , e , a ce fere , lessa ses sis chevalers ou eux en hostage , si la qe la pes fust crié.
Le roy s' en ala a Westmostier , e fist assembler countes , barouns e la cleregie , e lur dit apertement qu' il avoit de gree graunté sa pees a Fouke le fiz Waryn e a ces freres e a tuz lur aherdauntz , e comanda qu' il fuissent honorément resçuz par tot le roialme , e lur granta entierement tot lur heritage.
Quant Hubert , le erchevesqe , ce oy , molt fust lee , e maunda meyntenaunt ces letres a Fouke e al counte de Gloucestre , e a Rondulf , le counte de Cestre , e a Hue , counte mareschal , qu' il venissent hastivement a ly a Caunterbury , e , quant furent venuz , ordinerent qe Fouke e ces freres se rendreynt a Loundres , a le roy.
Fouke e ces freres e les trois countes , ou lur poer , se apparillerent auxi richement come yl saveient e poyeynt ; si vindrent parmi Londres ou noble apparail , e s' engenoillerent al rey a Westmoster , e se rendirent a ly.
Le roy les reçust e lur rendy quanqe lur fust en Engleterre , e les comaunda demorer ou ly , e si firent yl un moys entier.
Puis prist Fouke congié , e demora ou le counte mareschal , e le counte ly dona sur Asshesdoune , Wantynge e autres terres.
Fouke e ces freres se armerent a talent , e vindrent a Abyndone , e remuerent de ileqe quanqu'il purreynt  trover a vendre , e les firent porter e carier a Wantynge , e fist feyre yleque e ville marchande , que pus en sa ad esté tenu e uncore est.
Fouke prist coungé de le counte mareschal , e s' en ala a l counte Rondulf de Cestre , que se apparila ou grant pueple vers Yrlaunde , pur defendre ces droitz yleque.
Quant il furent arivez , si virent grant assemblé de lur enymis.
Le counte comaunda qe tous se armassent , e le counte avoit ou ly treis juvencels freres , qe furent gent de grant valour e force , e furent armés e bien mountés , e ou eux fust Fouke.
Ataunt virent un hidous geant entre lur enimys , que fust bien armé tot a pié , hidous , neir e orrible , plus long que nul autre de.
xii.
pies , e criout :  « Counte de Cestre , maundez moy le plus vailant chevaler qe vous avez pur dereyner vostre dreit.
» Les treis juvencels , que le oyrent , se mistrent a ly , chescun apres autre , e il les ocist meyntenaunt de sa hasche qu' il tynt.
Atant lest Fouke coure le destrer , e ly vodra aver feru de sa launce , e le geant gwencha un poy , e fery a Fouke , qu' il le ust  a poy afolee.
Fouke le dota grantment , e le avysa bien , issi qe de sa launce le fery parmi le cors.
Yl chay a terre , e , en gisant , fery le cheval Fouke , e ly coupa les deux piés.
Fouke chay a terre , e resailly e saka l' espee , e coupa se teste , e emporta sa hasche a Blauncheville , ou Fouke avoit fet fermer en marreis un chastel fort e bel.
Eissi conquist le counte tous ces terres e chastiels en Irlaund' e , quant avoit ileqe demorree e restorré ces terres , pus retorna en Engleterre.
Fouke vint a Blauncheville , e trova ileque Mahaud , sa femme , e ces enfaunz , qe molt furent lee de sa venue , e grant joye entrefirent.
Donqe fist Fouke aporter ces tresours e ces richesses.
Terres , chivals dona a ces serjauntz e amis molt largement , e meintint sa terre a grant honour.
Fouke se purpensa qu' il avoit grantment meserré countre Dieu , come en occisioun des gentz e autres grauntz meffetz , e , en remissioun de ces pecchiés , founda une priorie en le honour de Nostre Dame Seinte Marie , de le ordre de Grantmont , pres de Alberburs , en le boschage sur la rivere de Sauverne , e si est appelee la Novele Abbeye.
E , n' i a geres aprés , morust dame Mahaud de Caus , sa femme , e fust enterree en cele priorie , e , bone piece aprés qe cele dame fust devyé , Fouke esposa une molt gentile dame , dame Clarice de Auberville , e de la une e l' autre dame engendra bials enfauntz e molt vaillauntz.
Quant dame Johane , la femme Lowis , le prince de Walys , que fust la file le roy Henri de Engleterre , fust devyee , pur le grant renoun de prowesse e de bounté que sire Fouke aveit , yl maunda a ly pur Eve , sa file , e il la graunta , e a grant honour e solempneté furent esposee.
Mes Lowis ne vesqui que un an e demi aprés ; morust , e fust ensevely a Aberconewey , saunz heir engendré de Eve , e pus fust ele esposé a ly sire de Blancmostiers , que fust chevaler de grant aprise , coragous e hardy.
Fouke e dame Clarice , sa femme , une nuit chocherent ensemble en lur chaunbre.
La dame dormy , e Fouke veilla e se purpensa de juvente , e molt se repenti de cuer de son trespas.
Ataunt vist en la chaunbre si grant clareté que a merveille , e se pensa que ce poeit estre.
Donque oy une vois , come ce fust de tonayre en le heir , e disoit : « Vassal , Dieu te ad graunté ta penaunce , que mieux valt ci qe aillours.
»  A cele parole la dame enveilly e vist la grant clareté , e mussa sa face de pour.
Ataunt envanist cele clareté , e pus cele clareté unque ne poeit Fouke vere plus , mes fust veogle pur tous jours.
Cesti Fouke fust bon viaundour e large , e fesoit turner le real chemyn parmi sa sale , a soun maner de Alleston , pur ce que nul estraunge y dust passer , s' il n' avoit viaunde ou herbergage ou autre honour ou bien du suen.
Merlyn dit que   En Bretaigne la Graunde Un lou vendra de la Blaunche Launde.
.
xii.
dentz avera aguz , Sys desouz e sis desus.
Cely avera si fer regard Qu' il enchacera le leopard Hors de la Blaunche Launde , Tant avera force e vertue graunde.
Mes nous le savom qe Merlyn Le dit par Fouke le fitz Waryn , Quar chescun de vous deit estre ensur Qe en le temps le roy Arthur La Blanche Launde fust appelee Qe ore est Blaunchevile nomee ; Quar en cel pays fust la chapele De Seint  Austyn , que fust bele , Ou Kahuz le fitz Yweyn sounga Qu' il le chaundelabre embla E qe il a un home acountra , Qe de un cotel le naufra E en la coste le playa , E il , en dormaunt , si haut cria Qe roi Arthur oy le a , E de dormir esveilla.
E quant Kahuz fust esveillee , Si mist sa meyn a son costee ; Le cotel yleqe ad trovee Que parmi ly out naufré.
Issi nous counte le Graal , Le lyvre de le seint vassal.
Yleqe recovery ly reis Arthur Sa bounté e sa valur , Quant il avoit tot perdu , Sa chevalerie e sa vertu.
De cel pais le lou issist , Come ly sage Merlyn dist , E les.
xii.
dentz aguz Par son escu avom conuz.
Yl porta l' escu endentee ,  Come les disours ont devisee : En l' escu sunt.
xii.
dentz De goules e de argentz.
Par le leopart puet estre conuz Le roy Johan e bien entenduz , Quar il porta en son escu Les leopartz de or batu.
Cesti Fouke remist sept aunz veogle , e soffri bonement sa penaunce.
Dame Clarice morust e fust ensevely a la Novele Abbeye.
Aprés qi mort , Fouke ne vesqui qe un an , e morust a Blaunchevyle , e a grant honour fust enterré a la Novele Abbeye.
De la alme de cui Dieus ait merci.
Joste le auter gist le cors.
Deus eit merci de tous , vifs e mortz ! Amen.
.
