S' ensuyt le commencement des guerres qui furent entre le duc de Bourgongne et les Liégeoys.
Ainsi se passèrent aucunes années durant lesquelles le duc de Bourgongne avoit guerre chascun an avecques les Liégeoys.
Quant le roy le veoit empesché , il essayoit à faire quelque nouveaulté contre les Bretons , en faisant quelque peu de confort aux Liégeoys.
Tantost le duc de Bourgongne se tournoit contre luy pour secourir ses aliéz , ou eulx mesmes faisoient quelque traictié ou quelque trefve.
En l' an mil quatre cens soixante six , fut prins Dinant , assise ou pays de Liége ( ville très forte de sa grandeur et très riche à cause d' une marchandise qu' ilz faisoient de ces ouvraiges de cuyvre qu' on appelle dynanderie , qui sont , en effect , potz et pesles et choses semblables ) , par ledict duc de Bourgongne , dès avant le trespas de son père le duc Philippes , lequel trespassa ou moys de juing l' an mil quatre cens soixante sept.
Et se fist mener ledict duc Philippes de Bourgongne en sa grant vieillesse en une lictière , tant avoit de hayne contre eulx pour les grans cruaultéz dont ilz usoient contre ses subjectz en la conté de Namur , et par especial contre ceulx de Bouvynies , une petite ville assise à un quart de lieue près dudit lieu de Dynant , et n' y avoit que la rivière de Meuse entre deux.
Et n' y avoit guères que lesdictz de Dynant y avoient tenu le siège , la rivière entre deux , l' espace de huyct mois , et faict plusieurs cruaultéz ès environ ; et tiroient de deux bombardes et autres pièces de grosse artillerie continuellement durant ce temps au travers des maisons de ladicte ville de Bouvynies et contraignoient les pouvres gens de eulx cacher en leurs caves et y demourer.
Il n' est creable la hayne que avoient ces deux villes l' une contre l' autre ; et si ne faisoient guères de mariages de leurs enfans , sinon les ungs avecques les autres , car ilz estoient loing de toutes autres bonnes villes.
L' an precédent de la destruction dudict Dynant , qui fut la saison que le conte de Charroloys estoit revenu de devant Paris , où avoit esté avec les autres seigneurs de France , comme avez ouy , ilz avoient faict ung appointement avec ledict seigneur et paix et luy donnèrent certaine somme d' argent.
Et s' estoient separéz de la cité du Liége et fait leur faict à part , qui est le vray signe de la destruction d' un pays , quant ceulx qui se doyvent tenir ensemble se separent et se habandonnent.
Je le dy aussi bien pour les princes et seigneurs allyéz ensemble , comme pour villes et communautéz ; mais pour ce qu' il me semble que chascun peut avoir veü et leü de ces exemples , je m' en tais.
Or est à noter que le roy Loys , nostre dit maistre , a myeulx sceü entendre cest art de separer les gens que nul autre prince que jamais je congneü et n' espargna l' argent ne ses biens ne sa peine , et non point seulement envers les maistres , mais aussi bien envers les serviteurs.
Ainsi ceulx de Dynant se commancèrent tost à repentir de cest appoinctement dessusdict , et feïrent cruellement mourir quatre de leurs principaulx bourgeois qui avoient fait ledict traictié.
Et recommancèrent la guerre en ceste conté de Namur , tant pour ces raisons que pour la sollicitation que faisoient ceulx de Bouvynies.
Le siège y fut mys par le duc Philippes ; mais la conduycte de l' armée estoit à son filz ; et y vint le conte de Sainct Pol , connestable de France , à leur secours , partant de sa maison , et non pas par auctorité du roy ny avecques ses gens d' armes , mais amena de ceulx qu' il avoit amasséz ès marches de Picardye.
Orguilleusement feïrent une saillie ceulx de dedans à leur grant dommage.
Le viiiè jour après furent prins d' assault , après avoir esté bien battuz , et n' eurent leurs amys loisyr de penser s' ilz leur ayderoient.
Ladicte ville fut bruslée et rasée ; les prisonniers , jusques à huyt cens , noyéz devant Bouvynies , à la grant requeste de ceulx de Bouvynies.
Je ne sçay si Dieu l' avoit ainsi permys pour leur grand mauvaistié , mais la vengeance fut cruelle sur eulx.
Le lendemain que la ville fut prinse , arrivèrent les Liégeoys en grande compaignie pour les secourir contre leur promesse , car ilz s' estoient separéz d' eulx par appoinctement , comme ceulx de Dynant s' estoient separéz de la cité.
Le duc Philippes se retyra pour son ancien aage , et son filz et toute son armée se tyra au devant des Liégeoys.
Nous les recontrasmes plus tost que ne pensions : car , par cas d' adventure , nostre avant-garde se esguara par faulte de ses guydes , et les rencontrasmes avecques la bataille où estoient les principaulx chefs de l' armée.
Il estoit jà sur le tard ; toutesfois on se apprestoit de les assaillir.
Sur cela , vindrent gens depputéz par eulx au conte de Charroloys , qui requisrent que , en l' honneur de la Vierge Marie dont il estoit la veille , il voulsist avoir pitié de ce peuple , en excusant leur faulte au myeulx qu' ilz peürent.
Lesditz Liégeoys tenoient contenance de gens qui desirent la bataille et toute opposite de la parolle de leur embassadeur.
Toutesfois , après estre alléz et tournéz deux ou trois foys , fut accordé par eulx entretenir la paix de l' an precédent et bailler certaine somme d' argent ; et , pour seüreté de tenir cecy myeulx que ce qui estoit passé , promisdrent bailler trois cens ostaiges nomméz en ung rolle par l' evesque du Liége et autres ses serviteurs estans en l' armée et les livrer dedans le lendemain huyt heures.
Ceste nuyct estoit l' ost des Bourguygnons en grand doubte , car il n' estoit en riens cloz ny fort et separé et en lieu propice pour les Liégeois , qui tous estoient gens de pied et congnoissans le pays mieulx que nous.
Aucuns d' eulx eurent envye de nous assaillir , et mon advis est qu' ilz en eussent eu du meilleur.
Ceulx qui avoient traicté l' accord rompirent cette entreprise.
Dès que le jour apparut , tout nostre ost s' assembla et les batailles bien ordonnées ; le nombre grand comme de trois mil hommes d' armes , que bons que mauvais , et douze ou treize mille archiers et d' autre gens de pied beaucoup du pays voysin.
On tira droit à eulx pour recevoir les ostages ou pour les combattre , s' il y avoit faulte.
Nous les trouvasmes jà separéz , et se departoyent par bendes et en desordre , comme peuple mal conduyt.
Il estoit jà près de heure de midy , et n' avoyent point baillé les ostages.
Le conte de Charroloys demanda au mareschal de Bourgongne , qui estoit là , s' il leur devoit courre sus ou non.
Ledict mareschal respondit que ouy et qu' il les povoit desfaire sans peril , à quoy ne devoit dissimuler , veü que la faulte venoit d' eulx.
Après , en demanda au seigneur de Contay , que plusieurs fois ay nommé , qui fut de ceste oppinion , disant que jamais n' auroit si beau party , et les luy montra jà separéz par bendes , comme ilz s' en alloient , et loua fort de ne tarder plus.
Après , en demanda au connestable , conte de Sainct Pol , qui fut d' oppinion contraire , disant que ce seroit contre son honneur et promesse de ainsi le faire , disant que tant de gens ne peuent si tost estre accordéz en telle matière comme de bailler ostages , et en si grant nombre , et louoit de renvoyer devers eulx sçavoir leur intention.
L' argu de ces trois nomméz avec ledit conte fut grant et long sur ce different.
De l' ung costé , il veoit ses grans et anciens ennemys desfaictz et les veoit sans nulle resistance.
D' autre costé , on l' arguoit de sa promesse.
La fin fut qu' on envoyast une trompette vers eulx , lequel rencontra les ostages qu' on luy amenoit.
Ainsi passa la chose et s' en retourna chascun en son lieu.
Aux gens d' armes despleüt fort le conseil que avoit donné le connestable , car ilz veoyent de beaulx butins devant leurs yeulx.
On envoya incontinent une embassade au Liége pour confirmer ceste paix.
Le peuple , qui est inconstant , leur disoit à toute heure que on ne les avoit ozé combattre , et leurs tirèrent coulevrines à la teste et leur feïrent plusieurs rudesses.
Le conte de Charroloys s' en retourna en Flandres.
En ceste saison mourut son père , auquel il fist très grand et solennel office et obsèque à Bruges ; et signifia la mort dudit seigneur au roy.
Campagne de Charles le Téméraire contre les Liégeois Tousjours se traictoient choses secrettes et nouvelles entre les princes.
Le roy estoit si iré contre le duc de Bourgogne et le duc de Bretaigne que merveilles.
Et avoient lesditz ducz grand peine pour avoir nouvelles les ungs des autres : car souvent avoient empeschement leurs messaigiers et , en temps de guerre , failloit qu' ilz vinssent par mer ; et , pour le moins , failloit que de Bretaigne passassent en Angleterre et puis par terre jusques à Douvres et passer à Calaix ; ou , s' ilz venoient par terre le droit chemin , ilz venoyent en grant peril.
En toutes ces années et autres subsequentes des differens qui ont duré environ vingt années ou plus , les unes en guerres , les autres en trefves et dissimulations , que chascun des princes comprenoit par la trefve ses alliéz , a fait Dieu ce bien au royaulme de France , que les guerres et divisions au pays d' Angleterre estoient encores en nature qui povoient estre commancées quinze ans par avant , où il y a eu de grandes et cruelles batailles , et maint homme de bien fait mourir.
Et tous disoyent qu' ilz estoient traistres , à cause qu' il y avoit deux maisons qui pretendoient à la couronne d' Angleterre : c' est assavoir la maison de Lanclastre et la maison d' Iort.
Et ne fault pas doubter que , si les Angloys eussent esté en l' estat qu' ilz avoient esté autresfois , que ce royaulme eust eu beaucoup d' affaires.
Tousjours taschoit le roy à venir à fin de Bretaigne plus que à autre chose , car il luy sembloit que c' estoit chose plus aysée à conquerir et de moindre deffence que n' estoit ceste maison de Bourgongne , et aussi que c' estoient ceulx qui recueilloient ses malvueillans , comme son frère et autres , et qui avoient les intelligences dedans le royaulme.
Et pour ceste cause praticquoit fort le duc de Bourgongne Charles pour luy faire consentir par plusieurs offres et par plusieurs marchéz qu' il les voulsist habandonner , et par ce moyen luy habandonneroit aussi les Liégeoys et autres ses malveillans ; ce qui ne se peüt accorder ; mais alla ledict duc de Bourgongne de nouveau sur les Liégeoys , qui luy avoient rompu la paix et prins une ville appellée Huy et chassé ses gens dehors et pillé ladicte ville , nonobstant les ostaiges qu' ilz avoyent bailléz l' an precedent en peine capitalle ou cas qu' ilz rompissent les traictiéz et aussi sur peine de grant somme d' argent.
Il assembla son armée environ Louvain , qui est ou pays de Brabant et sur les marches du Liége.
Là arrivèrent devers luy le conte de Sainct Pol , connestable de France , qui pour lors s' estoit de tous pointz reduyt au roy et se tenoit avecques luy ; et , avecques le cardinal Balue et autres envoyéz , signifièrent audit duc de Bourgongne comme les Liégeoys estoient alliéz du roy et comprins en sa trefve , et l' advertissant qu' il leur donneroit secours en cas que le duc de Bourgongne les assaillist.
Toutesfois offrirent que , s' il vouloit consentir que le roi peüst faire la guerre en Bretaigne , que ledict seigneur le laisseroit faire avec lesdictz Liégeoys.
Leur audience fut courte et en publicque et ne demourèrent que ung jour.
Ledict duc de Bourgongne disoit pour excuse que lesdictz Liégeoys l' avoient assailly et que rompture de la trefve venoit d' eux et non pas de luy et que pour telles raisons ne devoit habandonner ses alliéz.
Les dessusdictz embassadeurs furent despechéz.
Comme ilz voulurent monter à cheval , qui estoit le lendemain de leur venue , leur dist tout hault qu' il supplioit au roy non vouloir riens entreprendre sur le pays de Bretaigne.
Ledict connestable le pressa , disant :  « Monseigneur , vous ne choysissez point , car vous prenez tout et voulez faire la guerre à vostre plaisir à noz amys et nous tenir en repoz sans ozer courre sus à noz ennemys , comme vous faictes aux vostres.
Il ne se peult faire ne le roy ne le souffriroit point.
»   Ledict duc print congié d' eulx en leur disant :  « Les Liégeois sont assembléz et me attendz de avoir la bataille avant qu' il soit trois jours.
Si je la perdz , je croy bien que vous en ferez à vostre guyse ; mais aussi , si je la gaigne , vous laisserez en paix les Bretons.
»  Et après monta à cheval , et lesdictz embassadeurs allèrent en leurs logeïs s' aprester pour eulx en aller.
Et luy , party dudict lieu de Louvain en armes et à très grosse compaignie , alla mectre le siège devant une ville appellée Sainct Trond.
Son armée estoit très grosse , car tout ce qui estoit peü venir de Bourgongne s' estoit venu joindre avecques luy.
Et ne luy vëyz jamais tant de gens ensemble , à beaucoup près.
Ung peu avant son partement avoit mis en deliberation s' il feroit mourir ses ostaiges ou qu' il en feroit.
Aucuns oppinèrent qu' il les feïst mourir tous , et par especial ledict seigneurs de Contay , dont plusieurs fois ay parlé ; et jamais ne l' ouy parler si mal ne si cruellement que ceste fois.
Et pour ce est bien necessaire à ung prince d' avoir plusieurs gens à son conseil , car les plus saiges errent aucunes fois très souvent ; ou pour estre passionnéz aux matières de quoi l' on parle ou par amour ou par hayne ou pour vouloir dire l' opposite d' un autre , et aucunes fois pour la disposition des personnes : car on ne doit point tenir pour conseil ce qui se fait après disner.
Aucuns pourroient dire que gens faisans aucunes de ces faultes ne devroient estre au conseil d' ung prince.
A quoy fault respondre que nous sommes tous hommes , et qui les vouldroit cercher telz que jamais ne faillissent à parler saigement , ne jamais ne se meüssent plus une fois que aultre , il les fauldroit cercher au ciel , car on ne les trouveroit pas entre les hommes.
Mais en rescompense aussy , et y aura tel au conseil qui parlera très saigement et très bien qui n' aura accoustumé de ainsi le faire souvent ; et ainsi les ungs radressent les autres.
Retournant à noz oppinions , deux ou trois furent de cet advis , estimant la grandeur et le sens dudict Contay ; car en tel conseil se treuve beaucoup gens ( et en y a assez ) qui ne parlent que après les autres , sans guères entendre aux matières , et desirent à complaire à quelcun qui aura parlé , qui sera homme estant en auctorité.
Après , en fut demandé à monseigneur de Humbercourt , natif d' emprès Amyens , ung des plus saiges chevaliers et des plus entenduz que je congneü jamais , lequel dit que son oppinion estoit que , pour de touz pointz mectre Dieu de sa part et donner à congnoistre à tout le monde qu' il n' estoit cruel ne vindicatif , qu' il delivrast tous les trois cens ostaiges ; et veü encores qu' ilz se y estoient mys en bonne intencion et esperance que la paix se tint , mais que l' on leur dist , au departir , la grace que ledict duc leur faisoit , leur priant qu' ilz taschassent à reduyre ce peuple en bonne paix et que , en cas qu' ilz ne voulsissent à ce entendre , que au moins eulx , recongnoissans la bonté que on leur faisoit , ne se trouveroient en guerre contre luy ne leur evesque , lequel estoit en sa compaignie.
Ceste oppinion fut tenue , et feïrent les promesses les dessusdictz ostaiges en les delivrant.
Aussy leur fut dit que si nul d' eulx se declairoit en guerre et fussent prins , qu' il leur cousteroit la teste ; et ainsi s' en allèrent.
Il me semble bon à dire que , après que ledict seigneur de Contay eut donné ceste cruelle sentence contre ces pouvres ostaigiers , comme avez ouy , dont une partie d' eulx s' estoient mys par vraye bonté , eulx estans en ce conseil , me dist en l' oreille ung de la compaignie :  « Véez - vous bien cest homme ?  Combien qu' il soit bien vieil , si est - il de sa personne bien sain ; mais je ozeroye mectre grant chose qu' il ne sera point vif d' icy à ung an.
Et le diz pour ceste terrible oppinion qu' il a dicte.
»  Et ainsi en advint , car il ne vesquit guères ; mais avant servit bien son maistre pour ung jour en une bataille dont je parleray cy-après.
Retournant à nostre propoz , vous avez ouy comme , au partir de Louvain , ledit duc mist le siège devant Sainct Trond et assortit son artillerie.
Dedans la ville estoient quelque troys mille Liégeoys et ung très bon chevalier qui les conduysoit , et estoit celluy qui avoit traicté la paix quant nous trouvasmes au devant d' eulx en bataille en l' an precédent.
Le troysiesme jour après que le siège y fut mys , les Liégeoys en très grant nombre , comme de trente mille personnes et plus , que bons que mauvais , tous gens de pied , sauf environ cinq cens chevaulx , et grand nombre d' artillerie , vindrent pour lever nostre siège.
Sur l' heure de dix heures du matin se trouvèrent en ung villaige fort et cloz de marestz une partye , lequel s' appelloit Brustan , à demye lieue de nous.
En leur compaignie estoit François Railler , bailly de Lyon , lors embassadeur pour le roy vers lesdictz Liégeoys.
L' alarme vint tost en nostre ost.
Et fault dire vray qu' il avoit esté donné mauvais ordre d' avoir bons chevaucheurs aux champs , car on n' en fut adverty que par les fourrageux qui fuyoient.
Je ne me trouvay oncques en lieu avec ledict duc de Bourgongne où je luy veïsse donner bon ordre de soy , excepté ce jour.
Incontinent feïst tirer toutes les batailles aux champs , sauf aucuns qu' il ordonna à demourer au siège.
Et , entre autres , il y laissa cinq cens Angloys.
Il mist sur les deux costéz du villaige bien douze cens hommes d' armes et , luy , demoura viz à viz , plus loing dudict village que les aultres , avecques bien huyt cens hommes d' armes.
Et y avoit grant nombre de gens de bien à pied avec les archiers , et grant nombre d' hommes d' armes.
Et marcha monsr de Ravastin avecques l' avant-garde dudict duc , tous gens à pied , comme hommes d' armes et archiers , et certaines pièces d' artillerie jusques sur le bort de leurs fosséz , qui estoient grans et parfons et plains d' eaue ; et , à coup de flesches et de canons , furent reculléz , et gaignéz les fosséz et leur artillerie.
Quant le traict fut failly aux nostres , le cueur revint ausdictz Liégeois qui avoyent leurs picques longues , qui sont bastons avantageux , et chargèrent sur noz archiers et sur ceulx qui les conduysoient ; et en une trouppe tuèrent quatre ou cinq cens hommes en ung moment , et branloient toutes noz enseignes , comme gens presque desconfitz.
Et sur ce pas fist ledict duc marcher les archiers de sa bataille , que conduysoit messire Philippes de Crevecueur , seigneur des Cordes , et plusieurs autres gens de bien qui , avecques ung grant hu , assaillirent lesdictz Liégeoys , lesquelz en ung moment furent desconfitz.
Les gens de cheval dont j' ay parlé , qui estoient sur les deux costéz du village , ne povoient mal faire aux Liégeoys ne aussi ledict duc de Bourgongne de là où il estoit , à cause des marestz ; mais seulement y estoient à l' adventure , si lesditz Liégeoys eussent rompu ceste avant-garde et passéz leurs fosséz jusques au pays plain , de les povoir rencontrer.
Ces Liégeoys se misdrent à la fuytte tout au long de ces marestz , et n' estoient chasséz que de gens à pied.
Des gens de cheval qui estoient avec ledict duc de Bourgongne , il en y envoya une partie pour donner la chasse ; mais il failloit qu' ilz prinsent bien deux lieues de torse pour trouver passaige.
Et la nuyct les surprint , qui saulva la vie à beaucoup de Liégeoys.
Autres renvoya devant la ville , pour ce qu' il y ouyt bruyt et doubtoit leur saillie.
A la verité , ilz saillirent trois fois , mais tousjours furent reboutéz , et se y gouvernèrent bien les Angloys qui y estoient demouréz.
Lesdictz Liégeoys , après estre rompuz , se rallièrent ung peu à l' entour de leur charroy.
Ilz tindrent peu.
Bien mourut quelque six mille hommes , qui semble beaucoup à toutes gens qui ne veulent point mentir ; mais , depuis que je suis né , j' ay veü en beaucoup de lieux qu' on disoit , pour ung homme qu' on avoit tué , cent , pour cuyder complaire ; et avecques telz mensonges s' abusent bien aucunes fois les maistres.
Quant n' eust esté la nuyt , il en fust mort plus de quinze mille.
Ceste besongne achevée et que jà estoit fort tard , le duc de Bourgongne se retira en son ost et toute l' armée , sauf mille ou douze cens chevaulx , qui estoient allé passer à deux lieues de là pour chasser les fuyans ; car autrement ne les eussent peü joindre , pour cause d' une petite rivière.
Ilz ne feïrent pas grant exploit , pour la nuyt.
Toutesfois aucuns en tuèrent et prindrent.
Le demourant et la plus grant compaignye se saulva en la cité.
Ce jour ayda bien à donner l' ordre le seigneur de Contay , lequel peu de jours après mourut en la ville de Hu et eut assez bonne fin.
Et avoit esté vaillant et sage ; mais il dura peu après ceste cruelle oppinion qu' il avoit donnée contre les Liégeoys ostaigiers , dont avez ouy parler cy-dessus.
Dès que ledict duc fut desarmé , appella ung secretaire et fist escrire unes lettres au connestable et autres qui estoient partiz d' avec luy à Louvain , et n' y avoit que quatre jours , où ilz estoient venuz embassadeurs , comme dit est , et leur signifia ceste victoire , priant que aux Bretons ne fust riens demandé.
Deux jours après ceste bataille , changea bien l' orgueil de ce fol peuple , et pour peu de perte.
Mais , à qui ce soit , est bien de craindre de mectre son estat en hazard d' une bataille , qui s' en peult passer ; car pour petit de nombre de gens que l' on y pert , si mue - elle les couraiges des gens de celuy qui pert plus qu' il n' est à croire , tant en espoventement de leurs ennemys que en mespris de leur maistre et de ses privéz serviteurs ; et entrent en murmures et machinations , demandans plus hardiement qu' ilz ne souloyent et se courroussent quant on leur reffuse.
Ung escu luy servoit plus par avant que après ne feroient trois.
Et , si celuy qui a perdu estoit saige , il ne mectroit de ceste saison riens en hazard avecques ceulx qui ont fuy , mais seullement se tiendroit sur ses gardes et essayeroit de trouver quelque chose de leger à vaincre , où ilz peüssent estre les maistres , pour leur faire revenir le cueur et oster la craincte.
En toutes façons , une bataille perdue a tousjours grand queue et mauvaise pour le perdant.
Vray est que les conquerans les doivent cercher , pour abreger leur oeuvre , et ceulx qui ont les bonnes gens de pied et meilleurs que leurs voysins , comme nous pourrions aujourduy dire d' Angloys ou de Suysses.
Je ne le diz pas pour despriser les autres nations ; mais ceulx là ont eu de grans victoires , et leurs gens ne sont point pour longuement tenir les champs sans estre exploictéz , comme feroient Françoys ou Italiens , qui sont plus saiges et plus aiséz à conduyre.
Au contraire , celuy qui gaigne devient en reputation et estime de ses gens plus grande que devant ; son obeyssance accroist entre tous ses subjectz ; on luy accorde en ceste estime ce qu' il demande ; ses gens en sont plus courageux et plus hardiz.
Aussi lesdictz princes s' en mectent aucunes fois en si grant gloire qu' il leur en meschet par après.
Toutes telles dispositions viennent de Dieu qui donne mutation aux choses selon le merite ou desmerite des gens.
Voyans ceulx qui estoient dedans Sainct Trond la bataille perdue pour eulx et qu' ilz estoient enferméz tout à l' envyron , cuydans la desconfiture trop plus grande qu' elle n' avoit esté , rendirent la ville , laissèrent les armes et baillèrent dix hommes à voulenté telz que le duc de Bourgongne vouldroit eslire , lesquelz il fist decapiter ; et y en avoit six de ce nombre des ostaiges , que peu de jours avant avoit delivréz , avecques les condicions que avez entendues cy-dessus.
Il leva son ost et tira à Thongre , qui attendirent le siège.
Toutesfois la ville ne valloit guères , et aussi , sans se laisser battre , feïrent semblable composition et baillèrent dix hommes , entre lesquelz se trouva encores cinq ou six desdictz ostaiges.
Tous dix moururent comme les autres.
Prise de Liége De là tira ledict duc devant la cité de Liège , en laquelle ilz estoient en grant murmure.
Les ungs vouloient tenir et defendre la cité , disans qu' ilz estoient peuple assez ; et par especial estoit de cest advis ung chevalier appellé messire Raz de Lintre.
D' autres , au contraire , qui veoyent brusler et destruire tout le pays , voulurent paix à quelque dommaige que ce fust.
Ainsy , approchant ledict duc de la cité , quelque peu d' ouverture de paix y avoit par menues gens , comme prisonniers ; et tellement fut conduycte ceste matière par aucuns des dessusdictz ostaiges , qui faisoient au contraire des premiers dont j' ay parlé , et recongneürent la grace que on leur avoit faicte et menèrent trois cens hommes des plus grans de la ville en chemise , les jambes nues et la teste , lesquelz apportèrent audit duc les clefz de la cité et se rendirent à luy et à son plaisir , sans rien reserver , sauf le feu et le pillaige.
Et ce jour se y trouva present pour ambassadeur monsr de Mouy et ung secretaire du roy appellé maistre Jehan Prevost , qui venoient pour faire semblables requestes et commandement que avoit fait le connestable peu de jours auparavant.
Ledict jour que la reduction fut faicte , cuydant ledict duc entrer en la cité , y envoya monseigneur de Humbercourt pour entrer le premier , pour ce qu' il avoit congnoissance en ladicte cité , à cause qu' il avoit eu administration par les années qu' ilz avoyent esté en paix.
Toutesfois l' entrée luy fut reffusée pour ce jour , et se logea en une petite abbaye qui est auprès de l' une des portes ; et avoit avecques luy environ cinquante hommes d' armes.
Et tout povoit avoir quelque deux cens combattans , et je y estoie.
Le duc de Bourgongne luy fist savoir qu' il ne partist point de là , s' il se sentoit seürement ; mais aussi , si le lieu n' estoit fort , qu' il se retirast devers luy , car le chemin estoit trop mal aisé pour le secourir , pour ce que en ce quartier là sont tous rochiers.
Ledict de Humbercourt se delibera de n' en partir point , car le lieu estoit très fort , et retint avecques luy cinq ou six hommes de bien de la ville , de ceulx qui estoient venuz rendre les clefz de la cité , pour s' en ayder comme vous entendrez.
Comme vindrent les neuf heures au soir , nous ouysmes sonner leur cloche , à laquelle ilz se assemblèrent , et doubta ledict de Humbercourt que ce ne fust pour nous venir assaillir , car il estoit bien informé que monsr Raz de Lintre et plusieurs autres ne vouloyent consentir à ceste paix ; et sa suspicion estoit vraye et bonne , car en ce propoz estoient - ilz et prestz à saillir.
Ledict seigneur de Humbercourt disoit :  « Si nous les povons amuser jusques à mynuyt , nous sommes eschappéz , car ilz seront las et leur prendra envye de dormir , et ceulx qui sont mauvais contre nous prendront la fuytte , voyant qu' ilz auront failly à leur entreprinse.
»  Et , pour pourvoir à cest expedient , il depescha deux de ces bourgeois qu' il avoit retenuz , comme je vous ay dit , et leur bailla certains articles par escript assez amyables.
Il le faisoit seullement peur leur donner occasion de parler ensemble et de gaigner temps , car ilz avoient de coustume , et ont encores , d' aller tout le peuple ensemble au palais de l' evesque quant il survenoit matières nouvelles , et y sont appelléz au son d' une cloche qui est leans.
Ainsi noz deux bourgeois , qui avoient esté des ostaiges , et des bons , vindrent à la porte , car le chemin n' estoit pas long de deux getz d' arc , et trouvèrent largement gens arméz.
Les ungs vouloyent que on assaillist , les autres non.
Ilz dirent au maistre de la cité tout hault qu' ilz apportoient aucunes choses bonnes par escript de par le seigneur de Humbercourt , lieutenant du duc de Bourgongne en celle marche , et qu' il seroit bon de les aller veoir au palais.
Et ainsi le feïrent.
Et incontinent ouysmes sonner la cloche audict palais : à quoy nous congneüsmes bien que ilz estoient embesongnéz.
Noz deux bourgeois ne revindrent point ; mais au bout d' une heure ouysmes plus grand bruyt à la porte que paravant , et y vint beaucoup plus largement gens , et cryoient par dessus les murs et nous disoient villanies.
Lors congneüt ledict de Humbercourt que le peril estoit plus grant pour nous que devant , et despecha arrière ces autres quatre ostaiges qu' il avoit , portans par escript comme luy , ayant esté gouverneur de la cité pour le duc de Bourgongne , les avoit amyablement traictéz et que pour riens ne vouldroit consentir leur perdicion , car il n' y avoit guères encores qu' il avoit esté de l' ung de leurs mestiers , qui estoit des mareschaulx et des fèvres , et en avoit porté robbe de livrée.
Par quoy myeulx povoient adjouster foy à ce qu' il leur disoit : en somme que , s' ilz vouloient parvenir au bien de paix et saulver leur pays , qu' il failloit que ilz feïssent , après avoir baillé l' ouverture de la ville , comme ilz avoient promis , des choses contenues en certain mémoire.
Et instruysit bien ces quatre hommes , lesquelz allèrent à la porte , ainsi que avoient fait les autres , et la trouvèrent toute ouverte.
Les ungs les avecques grosses parolles et grosses menasses ; les autres furent contens d' ouyr leur charge et retournèrent arrière au palais.
Et tout incontinent ouysmes sonner la cloche dudit palais , dont nous eusmes très grant joye , et se estaignit le bruyt que nous avyons ouy à la porte.
Et , en effect , furent long temps à ce palais , jusques à bien deux heures après mynuyt ; et là conclurent qu' ilz tiendroient l' apoinctement qu' ilz avoient faict et que , le matin , bailleroient une des portes audict seigneur de Humbercourt.
Et chascun d' eulx se retira pour repauser , ainsi que ledict seigneur de Humbercourt l' avoit deviné.
Et tout incontinent s' enfuyt de la ville ledict messire Raz de Lintre et toute sa sequelle.
Je n' eusse pas si long temps parlé de ce propoz , veü que la matière n' est guères grande , si ce n' eust esté pour monstrer que aucunes fois , avecques telz expediens et habilitéz , qui procèdent de grant sens , on évite de grans perilz et de grans dommaiges et pertes.
Le lendemain au point du jour vindrent plusieurs des ostaiges dire audit seigneur de Humbercourt qu' ilz luy prioyent qu' il voulsist venir au palais , où tout le peuple estoit assemblé , et que là voulsist jurer les deux pointz dont le peuple estoit en doubte , qui estoit le feu et le pillaige , et que , après , ilz luy bailleroient ung portal.
Il le manda au duc de Bourgongne et y alla.
Et , le serment faict , retourna à la porte ; et y feïrent descendre ceulx qui estoient dessus.
Et y mit douze hommes d' armes et des archiers et une bannyère du duc de Bourgongne dessus ladicte porte.
Et puis alla à une autre , qui estoit murée , et la bailla entre les mains du bastard de Bourgongne , qui estoit logé en ces quartiers , et une autre au mareschal de Bourgongne ; et en bailla une à ung des gentilz hommes qui estoyent encores avecques luy.
Ainsi ce furent quatre portaulx bien garnyz de gens dudict duc de Bourgongne et ses bannyères dessus.
Or fault - il entendre que le Liége , en ce temps là , estoit une des plus puissantes citéz de la contrée , après quatre ou cinq , et des plus peuplées , et y avoit grant peuple retiré du pays d' envyron , par quoy n' y paroissoit en riens de la perte de la bataille.
Ilz n' avoient aucune necessité de nulz biens.
Et si estoit en fin cueur d' yver , et les pluyes les plus grandes qu' il est possible de dire , et le pays de soy tant fangeux et mol que à merveilles ; et estions en grand necessité de vivres et d' argent , et l' armée comme toute rompue ny n' avoit ledict seigneur de Bourgongne nulle envye de les assiéger , ne aussi il n' eust sceü.
Et quant ilz eussent attendu deux jours à eulx rendre , par ceste voye il s' en fust retourné.
Et pour ce je vueil conclure que c' est grant gloire et honneur qu' il receüt en ce voyaige ; et luy procéda de la grace de Dieu seullement , contre toute raison , car il ne luy eust ozé demander le bien qui luy advint.
Et , au jugement des hommes , receüt tous ces honneurs et biens pour la grace et bonté dont il avoit usé envers ces ostaiges dont vous avez ouy parler cy dessus.
Et le diz voulentiers pour ce que les princes et autres se plaignent aucunes fois , comme par desconfort , quant ilz ont fait bien ou plaisir à quelqu' un , disant que cela leur procède de malheur et que , pour le temps à venir , ne seront si legiers ou à pardonner ou faire quelque liberalité ou autre chose de grace , qui toutes sont choses appartenantes à leurs offices.
A mon advis , c' est mal parlé et procède de lasche cueur à ceulx qui ainsi le font et dyent ; car ung prince ou autre homme qui ne fut jamais trompé ne sçauroit estre que une beste ne avoir congnoissance du bien et du mal ne quelle difference il y a.
Et , d' avantaige , les gens ne sont pas tous d' une complexion.
Par quoy , par la mauvaistié de ung ou de deux , ne se doit laisser à faire plaisir à plusieurs , quant on en a le temps et opportunité.
Bien seroye d' advis qu' on eust bon jugement quelles sont les personnes , car tous ne sont pas dignes de semblables merites , et à moy presque est estrange à croire que une personne saige peut estre ingrat d' un grant benefice quant il l' a receü de quelcun.
Et là se esgareroient bien les princes , car l' accointance d' ung fol jamais ne prouffita à la longue ; et me semble que ung des plus grans sens que puisse monstrer ung seigneur , c' est de s' accointer et approcher de luy gens vertueux et honnestes : car il sera jugé à l' oppinion des gens d' estre de la condicion de ceulx qu' il tiendra les plus prochains de luy.
Et , pour conclure cest article , me semble que l' on ne se doit jamais lasser de bien faire , car ung seul , ou le moindre de tous à qui on ne aura jamais faict bien , fera à l' adventure ung tel service et aura telle recongnoissance , qu' il rescompensera toutes les laschetéz et meschancetéz que auroient fait tous les autres en cest endroit.
Et ainsi avez veü de ces ostaiges , comme il en y eut aucuns bons et recongnoissans , et les autres et la pluspart mauvais et ingratz.
Cinq ou six seulement conduysirent cest oeuvre aux fins et intention dudict duc de Bourgongne.
Entrée de Charles le Téméraire a Liége et a Gand Lequel , l' endemain que les portes eurent esté baillées , entra en la cité de Liége à grant triumphe , et luy fut abatu xx brasses de mur et uny le fossé du long de la grand rue.
A l' envyron de luy entrèrent à pied bien deux mille hommes d' armes arméz de toutes pièces et dix mille archiers , et s' y demoura largement gens en l' ost.
Luy estoit à cheval avecques les gens de sa maison et les plus grans de l' ost , les myeulx paréz et accoustréz qu' ilz povoient estre , et ainsi alla descendre à la grande eglise.
Et , pour le vous faire court , il sejourna aucuns jours en la cité.
Il y feïst mourir v ou vi hommes de ceulx qui avoyent esté de ses ostaiges et , entre les autres , le messaigier de la ville , lequel il avoit en grant hayne.
Il leur ordonna aucunes loix et coustumes nouvelles.
Il imposa grans deniers sur eulx , lesquelz il disoit luy estre deüz à cause des paix et apoinctemens rompuz les ans precédens.
Il emporta toutes leurs artilleries et armeüres et fist raser toutes les tours et murailles de la cité , et puis retourna en son pays , où il fut receü à grant gloire et en grant obeissance , par especial de ceulx de Gand , qui , paravant qu' il entrast audict pays de Liége , estoient comme en rebellion avecques aucunes des autres villes.
Mais à ceste heure le recueillirent comme vainqueur et furent apportées toutes les bannyères par les plus notables de la ville au devant de luy jusques à Brucelles ; et ceulx qui les apportoient vindrent à pied.
Et , fut à cause que à l' heure du trespas de son père il fist son entrée en Gand premier que en nulle autre ville de son pays , ayant ceste oppinion que c' estoit la ville de sondict pays où il estoit le plus aymé , et que , à l' exemple de ceste là , se rengeroient les autres.
Et il disoit vray : car , l' endemain qu' il y fist son entrée , ilz se misdrent en armes sur le marché et y portèrent ung sainct , qu' ils ont nommé sainct Lievain , et heurtèrent de la chasse dudict sainct contre une petite maison appellée la maison de la Cuillette , où l' on levoit aucunes gabelles sur le blé , pour payer aucunes debtes de la ville qu' ilz avoient faictes pour payer le duc Philippes de Bourgongne quant ilz feïrent la paix avecques luy , car ilz avoient esté en guerre deux ans avecques ledict duc.
Et , en effect , ilz dirent que ledict sainct vouloit passer par la maison sans se tordre , et en ung moment l' abbatirent.
Ledict duc alla sur le marché et monta en une maison pour parler à eulx.
Grant partie des notables le attendirent en passant , luy offrant aller quant et luy.
Il les feïst demourer devant l' ostel de la ville et qu' ilz l' attendissent ; peu à peu le menu peuple les contraignit d' aller sur le marché.
Estant là ledict duc , il leur commanda qu' ils levassent ceste chasse et qu' ilz la rapportassent en l' eglise.
Aucuns la levoyent pour luy obéyr , et d' autres la remettoient.
Ilz luy feïrent des demandes contre aucuns particuliers de la ville touchant deniers.
Il leur promist faire justice ; et quant il veït qu' il ne les povoit departir , il se retira en son logeis.
Et eulx demourèrent sur le marché par l' espace de huyt jours.
L' endemain luy apportèrent articles par lesquelz ils luy demandoyent tout ce que le duc Philippes leur avoit osté par ceste paix de Gavre et , entre les autres choses , que chascun mestier peüst avoir sa bannyère , comme ilz avoient accoustumé , qui sont lxxii.
Pour la doubte en quoy il se veoit , il fut contraint de leur accorder toutes leurs demandes et telz privileiges qu' ilz voulurent.
Et dès que il eut dit le mot , après plusieurs allées et venues , ilz plantèrent toutes ces bannyères sur le marché , qui ja estoient faictes , par quoy ils montrèrent bien qu' ils les eussent prinses oultre son vouloir , quant il ne les eust accordées.
Il avoit bonne oppinion de dire que les autres villes prendroient exemple à son entrée qu' il feroit à Gand , car plusieurs firent rebellion à son exemple , comme de tuer officiers et autres excès.
Et s' il eust creü le proverbe de son père , il n' eust point esté ainsi deceü , lequel disoit que ceulx de Gand aymoient bien le filz de leur prince , mais le prince non jamais.
Et , à dire la verité , après le peuple de Liége , il n' en est nul plus inconstant.
Une chose ont - ilz assez honneste , selon leur mauvaistié : car à la personne de leur prince ne toucheroient - ilz jamais , et les bourgeois et les notables sont très bonnes gens et très desplaisans de la follie du peuple.
Il avoit faillu que ledict duc eust dissimulé toutes ces desobeissances pour non avoir guerre à ses subjectz et aux Liégeoys ensemble ; mais il faisoit bien son compte que , s' il luy prenoit bien au voyage qu' il faisoit , qu' il les rameneroit bien à raison ; et ainsi en advint.
Car , comme j' ay desja dit , ilz apportèrent au devant de luy toutes les bannyères jusques à Brucelles à pied et tous les privilleiges et les lettres qu' ilz luy avoient faict signer au partir qu' il feït de Gand ; et , en une grant assemblée , en la grant sale de Brucelles , où il y avoit beaucoup d' embassadeurs , luy presentèrent lesdictes bannyères et semblablement tous les privilleiges pour en faire à son plaisir.
Ses officiers d' armes , par son commandement , ostèrent lesdictes bannyères des lances en quoy ilz estoient , et furent toutes envoyées à Boulongne sur la Mer , à dix lieues de Calais.
Et là estoient celles qui leur furent ostées du temps de son père le duc Philippes , après les guerres qu' il avoit eues avecques eulx , où il les avoit vaincuz et subjuguéz.
Le chancellier dudict duc print tous leurs privileiges et en cassa ung qu' ilz avoyent , qui estoit touchant leur loy.
Car en toutes les autres villes de Flandres le prince renouvelle tous ceulx de la loy chascun an et fait ouyr leurs comptes ; mais à Gand , pour ce privileige , il ne pouvoit créer que quatre hommes , et ceulx là faisoient le demourant , qui sont vingt et deux , car en tout sont xxvi eschevins.
Quant ceulx qui sont de la loy des villes sont bons pour le conte de Flandres , il est ceste année là en paix , et luy accordent voulentiers ses requestes ; et au contraire , quant lesdictes loix ne sont bonnes , il y survient voluntiers des novalitéz.
Oultre , ilz payèrent trente mil florins audict duc et six mil pour ceulx qui estoient à l' entour de luy et bannyrent aucuns de leur ville.
Tous leurs autres privileiges furent renduz.
Toutes les autres villes se pacifièrent pour argent , car ilz n' avoient riens entreprins contre luy.
Et à toutes choses povez bien veoir le bien qui advient d' estre vainqueur et aussi le dommaige d' estre vaincu.
Par quoy on doit bien craindre de se mectre au hazard d' une bataille qui n' y est contrainct et , si force est que on y vienne , mectre avant le coup toutes les doubtes dont on se peult adviser.
Car voulentiers ceulx qui font les choses en craincte donnent les bonnes provisions et plus souvent gaignent que ceulx qui y procèdent avec grant orgueil , combien que , quant Dieu y veult mectre la main , riens n' y vault.
Et estoient ces Liégeoys icy excommuniéz , cinq ans avoit , pour le different de leur evesque dont ne faisoient nulle estime , mais continuoient en leur folle et mauvaise oppinion , sans qu' ilz eussent sceü dire qui les mouvoit , fors trop de biens et grant orgueil.
Et usoit ledict roy Loys d' ung mot , à mon gré bien saige , où il disoit que , quant orgueil chevauche devant , que honte et dommaige suyt de bien près.
Et de ce peché n' estoit il point entaché.
Ces choses ainsi faictes , se retira ledict duc à Gand , où il y fut fait une entrée de grand despence.
Et y entra en armes.
Et luy feïrent ceulx de la ville une saillye aux champs , pour mectre hors ladicte ville ou dedans gens à son plaisir.
Plusieurs embassadeurs du roy y vindrent et de luy allèrent au roy.
Semblablement luy en venoit de Bretaigne et aussi y en envoyoit.
Ainsi se passa cest yver.
Et taschoit tousjours fort le roy de faire consentir ledict duc qu' il peüst faire à son plaisir de ce qui estoit en Bretaigne et faire audict duc aucuns partiz en rescompence.
Cela ne se povoit accorder ; dont il desplaisoit au roi , veü encores ce qui estoit advenu aux Liégeois ses alliéz.
Comment le roy feït la guerre en Bretaigne au duc de Bretaigne et au duc de Normandie , son frère , qui s' estoit retiré audict pays de Bretaigne , et de l' appointement qui s' en ensuyvit.
Finablement , dès que fut venu l' esté , ne peüt le roy plus avoir de pacience et entra en Bretaigne , ou ses gens pour luy , et print deux petitz chasteaux , l' ung appellé Chantossé et l' autre Anseniz.
Incontinent vindrent ces nouvelles audit duc de Bourgongne , qui fut fort sollicité et prié des ducz de Normandye et de Bretaigne.
A toute dilligence fist son armée et escripvit au roy , luy suppliant qu' il se voulsist deporter de ceste entreprinse , veü qu' ilz estoient comprins en sa trefve et ses alliéz.
N' ayant responce à son plaisir , ledict duc se mist aux champs près la ville de Peronne , avec grant nombre de gens.
Le roy estoit à Compiengne , et son armée tousjours en Bretaigne.
Comme ledict duc eut sejourné trois ou quatre jours , vint , de par le roi , le cardinal Ballue , embassadeur , qui peu y arresta et fist aucunes ouvertures , disant audict duc que ceulx qui estoient en Bretaigne pourroient bien accorder sans luy.
Tousjours estoient les fins du roy de les separer.
Tost fut depesché ledict cardinal et luy fut fait honneur et bonne chère ; et s' en retourna avec ces parolles que ledict duc ne s' estoit point mys aux champs pour grever le roy ny faire guerre , mais seulement pour secourir ses alliéz ; et n' y avoit que doulces parolles d' ung costé et d' autre.
Incontinent après le partement dudict cardinal , arriva devers ledict duc ung herault appellé Bretaigne , et luy apporta lettres des ducz de Normandie et de Bretaigne , contenans comme ilz avoient faict paix avecques le roy et renoncé à toutes les alliances , et nomméement à la sienne , et que , pour tous partaiges , devoit avoir ledict duc de Normandie soixante mille livres de rente et renoncer au partaige de Normandie , qui naguères luy avoit esté baillé.
De cecy n' estoit point trop contant ledict monsr Charles de France ; mais il estoit force qu' il dissimulast.
Bien fort esbahy fut ledict duc de Bourgongne de ces nouvelles , veü qu' il ne s' estoit mys aux champs que pour secourir les ducz dessusdictz , et fut en très grant dangier ledict herault ; et cuyda ledict duc , pour ce qu' il estoit passé par le roy , qu' il eust contrefait ces lettres.
Toutesfois il eut les semblables lettres par autre lieu.
Il sembla bien lors au roy qu' il estoit à la fin de son intencion et que aiséement il gaigneroit ledict duc à semblablement habandonner lesdictz ducz dessus nomméz.
Et commancèrent à aller messaiges secretz de l' un à l' autre ; et finablement donna le roy audict duc de Bourgongne six vingtz mille escuz d' or , dont il paya la moytié contant , avant se lever du champ , pour les despens qu' il avoit faictz à mectre sus l' armée.
Ledict duc envoya devers ledict seigneur ung sien varlet de chambre appellé Jehan Boscise , homme fort privé de luy.
Le roy y print grant fiance et eut vouloir de parler audict duc , esperant le gaigner de tous pointz à sa volunté , veü les mauvais tours que les deux ducz dessusdictz luy avoient faictz , et veü aussi ceste grant somme d' argent qu' il luy avoit donné , et en manda quelque chose audict duc par ledict de Bosuse , et envoya avecques luy de rechef ledict cardinal Ballue et messire Taneguy du Chastel , gouverneur de Rossillon , monstrans par leurs parolles que le roy avoit très grant desir que ceste veüe se feïst.
Ilz trouvèrent ledict duc à Peronne , lequel n' en avoit point trop d' envye , pour ce que encores les Liégeois faisoient signe de se vouloir rebeller , à cause de deux embassadeurs que le roy leur avoit envoyé pour les solliciter de ce faire avant ceste trève , qui estoit prinse pour peu de jours , avec les deux ducs et tous autres alliéz.
A quoy respondirent lesdictz Liégeois ausdictz embassadeurs qu' ilz ne le oseroient faire , veü qu' il les avoit destruictz l' an passé et abbattu leurs murailles , et quant ilz verroient cest appoinctement , si leur en passeroit le vouloir , si aucun en avoient eu.
Toutesfois finablement fut conclud que le roy viendroit à Peronne , car tel estoit son plaisir.
Et luy escripvit ledict duc une lettre de sa main portant seüreté d' aller et tourner bien ample.
Ainsi partirent lesdictz ambassadeurs et allèrent devers le roy qui estoit à Noyon.
Ledit duc , cuydant donner ordre au faict du Liége , feït retirer l' evesque du Liége pour lequel estoit tout ce debat audict pays ; et se retira avecques luy le seigneur de Humbercourt , lieutenant dudict duc au pays , et plusieurs autres.
Comment le roy alla a Peronne pour veoir le duc de Bourgongne et de l' arrest qu' il eut audict Peronne et comme ledict duc le contraignit d' aller en Liége avecques luy.
Vous avez entendu par quelle manière avoit esté conclud que le roy viendroit à Peronne.
Et ainsi le fist , et n' amena nulle garde , mais vouloit venir de tous poinctz à la garde et seüreté dudict duc.
Et voulut que monsr des Cordes luy vint au devant avecques les archiers dudict duc , à qui il estoit pour lors , et pour le conduyre.
Ainsi fut faict.
Peu de gens vindrent avec luy.
Toutesfois y vindrent de grans personnaiges , comme le duc de Bourbon , son frère le cardinal de Bourbon , le conte de Sainct Pol , connestable , qui en riens ne s' estoit meslé de ceste venue , mais luy en desplaisoit , car pour lors le cueur luy estoit creü et ne se trouvoit pas humble envers ledict duc comme autresfois , et pour ceste cause n' y avoit nulle amour entre les deux.
Aussi y vint le cardinal Ballue , le gouverneur de Rossillon et autres.
Comme le roy approcha de la ville de Peronne ledict duc luy alla au devant , bien fort accompaigné , et l' amena en la ville et le logea chez le receveur , qui avoit belle maison , et près du chasteau ; car le logeïs dudict chasteau ne valloit riens et y en avoit peu.
La guerre entre deux grans princes est bien aisée à commencer , mais très mal aisée à rapaiser , pour les choses qui y adviennent et qui en dependent ; car maintes dilligences se font de chascun costé pour grever son ennemy , qui si soudainement ne se peuent rapeller , comme avoient fait ces deux princes qui avoient entreprins ceste veüe si soudain , sans advertir leurs gens qui estoient au loing ; lesquelz accomplissoient de tous les costéz les charges que leurs maistres leur avoient baillées.
Le duc de Bourgongne avoit mandé l' armée de Bourgongne , où , pour ce temps là , avoit grant noblesse.
Avecques eulx venoient monseigneur de Bresse , l' evesque de Genefve , le comte de Romont , tous frères , enfans de la maison de Savoye ( car Savoysiens et Bourguygnons de tous temps s' entrayment bien fort ) , et aussi aucuns Allemans qui confinent tant en Savoye que en la conté de Bourgongne et estoient en ceste bende.
Or fault entendre que le roy avoit autresfois tenu ledict seigneur de Bresse en prison , à cause de deux chevaliers qu' il avoit fait tuer en Savoye : pourquoy n' y avoit pas grant amour.
En ceste compaignie estoit encores monseigneur du Lau ( que le roy semblablement avoit long temps tenu prisonnier , après avoir esté très prochain de sa personne , et puis s' estoit eschappé de la prison et retiré en Bourgongne ) et messire Poncet de Rivières et le seigneur d' Urfé , depuis grant escuyer de France.
Et toute ceste bende dont j' ay parlé arriva auprès de Peronne , comme le roy entroit.
Et entra ledict de Bresse et les troys dont j' ay parlé en la ville de Peronne , portans la croix Sainct André , et cuydoient venir à temps pour accompaigner ledict duc de Bourgongne quant il iroit au devant du roy.
Mais ilz vindrent ung peu tard.
Ilz entrèrent tout droit en la chambre dudict duc , luy faisant reverence , et porta monsr de Bresse la parolle , suppliant audict duc que les trois dessus nomméz vinsent en sa seüreté , nonobstant la venue du roy , ainsi comme il leur avoit esté accordé en Bourgongne et promis à l' heure qu' ilz y arrivèrent , et aussi qu' ilz estoient prestz à le servir envers tous et contre tous.
Laquelle requeste ledict duc leur octroya de bouche et les remercya.
Le demourant de ceste armée , que avoit conduycte le mareschal de Bourgongne , se logea aux champs , comme il fut ordonné.
Ledict mareschal ne vouloit point moins de mal au roy que les autres dont j' ay parlé , à cause de la ville d' Epinal assise en Lorraine , qu' il avoit autresfois donné audict mareschal , et depuis la luy osta pour la donner au duc Jehan de Calabre , duquel assez de fois a esté parlé en ces presens memoires.
Tost fut le roy adverty de l' arrivée de tous ces gens dessus nomméz et de l' abillement en quoy ilz estoient arrivéz.
Et en entra en grand paour , et envoya prier le duc de Bourgongne qu' il peüst loger au chasteau et que tous ceulx-là qui estoient venuz estoient ses malveillans.
Ledict duc en fut très joyeux , et luy fit faire son logis et l' asseüra fort de n' avoir nulle doubte.
Grant follie est à ung prince de se soubmettre à la puissance d' un autre , par especial quant ilz sont en guerre , et est grant advantaige aux princes d' avoir veü des hystoires en leur jeunesse , èsquelles voyent largement de telles assemblées et de grans fraudes et tromperies et parjuremens que aucuns des anciens ont fait les ungs vers les autres et prinz et tuéz ceulx qui en telles seüretéz s' estoient fiéz.
Il n' est pas dit que tous en ayent usé , mais l' exemple d' ung est assez pour en faire saiges plusieurs et leur donner vouloir de se garder.
Et est , ce me semble ( ad ce que j' ay veü par experience de ce monde , où j' ay esté autour des princes l' espace de dix huit ans ou plus , ayant clère congnoissance des plus grandes et secrètes matières qui se soient traictées en ce royaulme de France et seigneuries voysines ) , l' ung des grandz moyens de rendre ung homme saige d' avoir leü les hystoires anciennes et apprendre à se conduyre et garder et entreprendre saigement par les hystoires et exemples de noz predecesseurs.
Car nostre vie est si briefve qu' elle ne suffit à avoir de tant de choses experience.
Joinct aussi que nous sommes diminuéz d' aage , et que la vie des hommes n' est si longue comme elle souloit ny les corps si puissans , semblablement que nous sommes affoibliz de toute foy et loyaulté les ungs envers les autres.
Et ne sauroie dire par quel lien on se puisse asseürer les ungs des autres , et par especial des grans , qui sont asses enclins à leur voulenté sans regarder autre raison ; et , qui pis vault , sont le plus souvent environnéz de gens qui n' ont l' oeil à nulle chose que à complaire à leurs maistres et à leur louer toutes leurs oeuvres , soient bonnes ou mauvaises.
Et si quelcun se treuve qui vueille myeulx faire , tout se trouvera brouillé.
Encores ne me puis - je tenir de blasmer les seigneurs ignorans.
Environ tous seigneurs se trouvent voulentiers quelques clercs et gens de robbe longue , comme raison est ; et y sont bien seans quant ilz sont bons , et bien dangereux quant ilz sont autres.
A tous propos ont une loy au bec ou une hystoire , et la meilleure qui se puisse trouver se trouveroit bien à mauvais sens , mais les saiges et qui auroient leü n' en seroient jamais abuséz ny ne seroient les gens si hardiz de leur faire entendre mensonges.
Et croyez que Dieu n' a point estably l' office de roy ny d' autre prince pour estre exercé par les bestes ny par ceulx qui par gloire dient :  « Je ne suis point clerc , je laisse faire à mon conseil ; je me fie en eulx »  et puis , sans assigner aultre raison , s' en vont à leurs esbatz.
S' ilz avoient esté bien nourriz en la jeunesse , leurs raisons seroient autres , et auroient envie que l' on estimast leurs personnes et leurs vertuz.
Je ne veulx point dire que tous les princes se servent de gens mal condicionnéz , mais bien la pluspart de ceulx que j' ay congneü n' en ont pas tousjours esté desgarnyz.
En temps de nécessité ay - je bien veü que les aucuns saiges se sont bien sceü servir des plus apparens et les cercher sans y riens plaindre.
Et , entre tous les princes dont j' ay eu la congnoissance , l' a le mieulx sceü faire le roy nostre maistre et plus honnorer et estimer les gens de bien et de valleur.
Il estoit assez lettré.
Il aymoit à demander et à entendre de toutes choses , et avoit le sens naturel parfaictement bon , lequel precède toutes sciences que on scauroit apprendre en ce monde ; et tous les livres qui sont faitz ne serviroient de riens , si ce n' estoit pour ramener à memoire les choses passées , et que plus se veoit de choses en ung seul livre en trois moys que n' en sauroient veoir à l' oeil et entendre par experience vingt hommes de renc , vivans l' ung après l' autre.
Ainsi , pour conclure cest article , me semble que Dieu ne peult envoyer plus grant playe en ung pays que d' ung prince peu entendu : car de là procèdent tous autres maulx.
Premier en vient division et guerre , car il mect tousjours son auctorité en main d' autre , qu' il devroit plus vouloir garder que nulle autre chose.
Et de ceste division procède la famine et mortalité et les autres maulx qui deppendent de la guerre.
Or regardez doncques si les subjects d' un prince ne se doivent point bien douloir quant ilz voyent ses enfans mal nourriz et entre main de gens mal condicionnéz.
Le soulèvement de Liége et l' entrevue de Péronne Or vous avez ouy de l' arrivée de ceste armée de Bourgongne arrivant à Peronne presque aussi tost que le roy ; car ledict duc ne les eust sceü contremander , pour ce que jà estoient avant en la Champaigne , quant la venue du roy se traictoit ; et troubla la feste par les suspicions qui en advindrent.
Toutesfois ces deux princes commisrent de leurs gens à estre ensemble et traicter de leurs affaires le plus amyablement que faire se pourroit ; et comme ilz estoient bien avant en besongne , et jà avoient esté par trois ou quatre jours , survindrent de très grans nouvelles de Liége , que vous diray.
Le roy , venant à Peronne , ne s' estoit point advisé qu' il avoit envoyé deux embassadeurs au Liége pour les solliciter contre ledict duc , lesquelz embassadeurs avoient jà si bien dilligenté qu' ilz avoient fait ung grant amaz.
Et vindrent d' emblée les Liégeois prendre la ville de Thongre , où estoient l' evesque de Liége et le seigneur de Humbercourt , bien accompaignéz jusques à deux mille hommes ou plus ; et prindrent ledict evesque et ledict de Humbercourt , tuèrent peu de gens ne n' en prindrent nulz que les deux et aucuns particuliers de l' evesque.
Les autres s' enfuyoient , laissant tout ce qu' ilz avoient comme gens desconfitz ; lesquelz Liégeois se misdrent à chemin vers la cité du Liége , assise assez près de ladicte ville de Thongre.
En chemyn composa ledict seigneur de Humbercourt avec ung chevallier appellé messire Guillaume de Vilde , qui veult dire en françois le Sauvaige.
Cedict chevallier saulva ledict Humbercourt que ce fol peuple ne le tuast et retint sa foy , qu' il ne garda guères , car peu après il fut tué.
Ce peuple estoit fort joyeux de la prinse de leur evesque , le seigneur du Liége.
Ilz avoient en hayne plusieurs chanoynes qu' ilz avoient prins ce jour , à la première repeüe , et en tuèrent cinq ou six.
Entre les autres , en y avoit ung appellé maistre Robert , fort privé dudict evesque , que plusieurfois j' avoye veü armé de toutes pièces après son maistre , car telle est l' usance des prelatz d' Allemaigne.
Ilz tuèrent ledict maistre Robert , present ledict evesque , et en feïrent plusieurs pièces qu' ilz se gectoient à la teste l' ung de l' autre , par grant derrision.
Avant qu' ilz eussent faict sept ou huyt lieues qu' ilz avoient à faire , ilz tuèrent jusques à seize personnes , chanoynes ou autres gens de bien , presque tous serviteurs dudict evesque.
Jà sentoient - ilz le traicté de paix encommencé , et eussent esté contans de dire que ce n' estoit que contre leur evesque , lequel ilz menèrent prisonnier en leur cité.
Les fuyans dont j' ay parlé effroyoient fort le quartier par où ilz passoient ; et vindrent tost ces nouvelles au duc.
Les ungs disoient que tout estoit mort , autres le contraire.
De telz matières ne vient point voulentiers ung messaige seul , mais en vindrent aucuns qui avoient ainsi veü habiller ces chanoines , qui cuydoient que ledict evesque fust de ce nombre , et ledict seigneur de Humbercourt , et que tout le demourant fust mort.
Et certiffioient avoir veü les embassadeurs du roy en ceste compaignye , et les nommoyent.
Et fust compté tout cecy audict duc , qui soudainement y adjousta foy , et entra en une grant collère , disant que le roy estoit venu là pour le tromper.
Et soudainement envoya fermer les portes de la ville et du chasteau , et fist semer une assez mauvaise raison : c' estoit que l' on le faisoit pour une boueste qui estoit perdue , où il y avoit de bonnes bagues et de l' argent.
Le roy , qui se veït fermé en ce chasteau , qui est petit , et force archiers à la porte , n' estoit point sans doubte , et se veoit logé rasibus d' une grosse tour où ung conte de Vermandoys feït mourir ung sien predecesseur roy de France.
Pour lors , estoie encores avec ledict duc , le servoye de chambellain et couchoye en sa chambre , quant je vouloye , car telle estoit l' usance de ceste maison.
Ledict duc , comme il veït les portes fermées , feït saillir les gens de sa chambre et dit à aucuns que nous estions que le roy estoit venu là pour le trahir et qu' il avoit dissimulé ladicte venue de toute sa puissance et qu' elle s' estoit faicte contre son vouloir ; et va compter ces nouvelles du Liége , et comme le roy l' avoit faict conduyre par ses embassadeurs et comme tous ses gens avoient esté tuéz.
Et estoit terriblement meü contre le roy et le menassoit fort ; et croy veritablement que , si à ceste heure là il eust trouvé ceulx à qui il s' adressoit prestz à le conforter ou conseiller de faire au roy une mauvaise compaignye , qu' il eust esté fait , et pour le moins eust esté mys en ceste grosse tour.
Avecques moy n' y avoit à ces parolles que deux varletz de chambre , l' un appellé Charles de Bisan , natif de Dijon , homme honneste et qui avoit credit avecques son maistre.
Nous ne aigrismes riens , mais adoulcismes à notre povoir.
Tost après , tint aucunes de ces parolles à plusieurs et coururent par toute la ville , et jusques en la chambre où estoit le roy , lequel fut fort effroyé ; et si estoit generallement chascun , voyant apparence de mal : regardans quantes choses y a à considerer pour paciffier ung different , quant il est encommancé entre si grans princes et les erreurs qu' ilz feïrent tous deux de non advertir leurs serviteurs qui estoient loing d' eulx , empeschéz pour leurs affaires , et ce que soudainement en cuyda advenir.
Dangers des entrevues princières C' est grant follie à deux grandz princes , qui sont comme esgaulx en puissance , de se entreveoir , sinon qu' ilz fussent en grant jeunesse , qui est le temps qu' ilz n' ont autres pensées que à leurs plaisirs.
Mais depuis le temps que l' envye leur est venue d' accroistre les ungs sur les autres , encores qu' il n' y eust nul peril de personnes , ce qui est presque impossible , si accroist leur malveillance et leur envye.
Par quoy vauldroit myeulx qu' ilz pacifiassent leurs differans par saiges et bons serviteurs , comme j' ay dit ailleurs plus au long en ces memoires.
Mais quelques experiences en veulx - je dire , que j' ay veü et sceü de mon temps.
Peu d' années après que nostres roy fut couronné , et avant le Bien Publicque , se feïst une vue du roy et du roy de Castille , qui sont les plus alliéz princes qui soient en la chrestienté , car ilz sont de roy à roy , de royaulme à royaulme et d' homme à homme et obligéz sur grandes malédictions de les bien garder.
A ceste veüe vint le roy Henry de Castille bien accompaigné jusques à Fontarrabye ; et le roy estoit à Sainct Jehan de Luz , qui est à quatre lieues.
Chascun estoit aux confins de son royaulme.
Je n' y estoye pas , mais le roy m' en a compté , et monseigneur du Lau aussi ; et m' en a esté dict en Castille par aucuns seigneurs qui y estoient avec le roy de Castille.
Et y estoit le grant maistre de Sainct Jacques , l' archevesque de Tolledo , les plus grans de Castille pour lors.
Aussi y estoit le conte de Lodesme , son mygnon , en grant triumphe , toute sa garde , qui estoient quelques troys cens chevaulx.
Vray est que ledict roy Henry valloit peu de sa personne et donnoit tout son heritaige ou le se laissoit oster à qui le vouloit ou povoit prendre.
Nostre roy estoit aussi fort accompaigné , comme avez veü et qu' il avoit bien de coustume.
Et par especial sa garde estoit belle.
A ceste veüe se trouva la royne d' Arragon pour quelque different qu' elle avoit avecques le roy de Castille pour Esteille et quelques autres places assises en Navarre.
De ce different fut le roy juge.
Pour continuer ce propoz que la veüe des princes n' est point necessaire , ces deux icy n' avoient jamais eu different ne riens à departir , et se veïrent une fois ou deux seullement sur le bort de la rivière qui depart les deux royaulmes à l' endroit d' un petit chasteau appellé Hurtebise , et passa le roy de Castille du costé deçà.
Ilz ne se goustèrent pas fort.
Par especial congnut nostre roy que le roy de Castille ne povoit guères , sinon autant qu' il plaisoit à ce grant maistre de Sainct Jacques et arcevesque de Touledo ; par quoy sercha leur accointance ; et vindrent devers luy à Sainct Jehan de Luz , et print grant intelligence et amytié avecques eulx et peu estima leur roy.
La pluspart des gens des deux roys estoient logéz à Bayonne , qui d' entrée se battirent très bien.
Quelque alliance qu' il y ait , si sont ce langues differentes.
Le conte de Lodesme passa la rivière en ung basteau dont la voille estoit de drap d' or , et avoit ungs brodequins chargéz de pierrerie et vint vers le roy.
Les François disoient qu' il les avoit loués et emprunté le drap des eglises ; toutesfois il n' estoit pas vray , mais i avoit largement biens , et depuis l' ay veü duc d' Albourg et tenir grant terre en Castille.
Mocqueries se dressoient entre ces deux nations.
Le roy de Castille estoit laid , et ses habillemens desplaisans aux François qui s' en mocquoyent.
Nostre roy s' abilloit fort court et si mal que pis ne povoit , et assez mauvais drapz aucunes fois ; et portoit ung mauvais chappeau different des autres et ung ymage de plomb dessus.
Les Castillans s' en mocquoyent et disoyent que c' estoit par chicheté.
En effect , ainsi se departit ceste assemblée plaine de mocquerie et de picque.
Oncques puis ces deux roys ne se aymèrent et se dressa de grans brouilliz entre les serviteurs du roy de Castille , qui ont duré jusques à sa mort et long temps après ; et l' ay veü le plus pouvre roy , habandonné de ses serviteurs , que je veïz jamais.
La royne d' Arragon se dolut de la sentence que le roy donna au prouffit du roy de Castille.
Elle en eut le roy en grant hayne , et le roy d' Arragon aussi , combien que ung peu se aidèrent de luy contre ceulx de Barcelonne , en leur necessité.
Toutesfois peu dura ceste amytié , mais a duré guerre entre le roy et le roy d' Arragon plus de seize ans et encores dure ce differant.
Il fault parler d' autres.
Le duc de Bourgongne Charles s' est depuis veü , à sa grant requeste , avec l' empereur Federic qui encores est vivant , et y feïst merveilleuse despence pour monstrer son triumphe.
Traictèrent de plusieurs choses à Trèves , où ceste veüe se feït , entre autres choses du mariage de leurs enfans , qui puis est advenu.
Comme ilz eurent esté plusieurs jours ensemble , l' empereur s' en alla sans dire adieu , à la grant honte et folle dudict duc.
Oncques puys ne s' entreaymèrent , ne eulx ne leurs gens.
Les Allemands mesprisoient la pompe et parolles dudict duc , l' atribuant à orgueil.
Les Bourguygnons mesprisoient la petite compaignie de l' empereur et les povres habillemens.
Tant se demena la question que la guerre qui fut à Nuz en advint.
Je veïz aussi ledict duc de Bourgongne se veoir à Sainct Pol en Artoys avecques le roy Edouard d' Angleterre , dont il avoit espousé la seur , et estoient frères d' ordre.
Ilz furent deux jours ensemble.
Les serviteurs du roy estoient fort bendéz.
Les deux parties se plaignoient audict duc.
Il presta l' oreille plus aux ungs que aux autres , dont leur hayne s' acreüt.
Toutesfois il ayda audict roy et royaulme et luy bailla gens et argent et navires ; car il en estoit chassé par le conte de Warvic.
Et nonobstant ce service , dont il recouvra ledict royaulme , jamais depuis ilz ne se aymèrent ne ne dirent bien l' un de l' autre.
Je veïz venir vers ledict duc le conte palatin du Rin , pour le veoir.
Il fut plusieurs jours à Brucelles fort festoyé , recueilly , honoré , logé en chambres richement tendues.
Les gens dudict duc disoient que ces Allemans estoient ortz et qu' ilz gectoient leurs houzeaulx sur ces lictz si richement paréz , et qu' ilz n' estoient point honnestes comme nous ; et l' estimèrent moins que avant le congnoistre.
Les Allemans parloient et mesdisoient comme envieux de ceste grant pompe.
En effect , oncques puis ne se aymèrent ny ne se feïrent service l' ung à l' autre.
Je veïz aussi venir devers ledict duc le duc Sigismont d' Autriche , qui luy vendit la conté de Ferrette , assise près la conté de Bourgongne , cent mil florins d' or , pour ce qu' il ne la povoit deffendre des Suysses.
Ces deux seigneurs ne pleürent guères l' ung à l' autre ; et depuis se pacifia ce duc Sigismond avec les Suysses , et osta audit duc ladicte conté de Ferrette et retint son argent ; et en advindrent des maulx infiniz audit duc de Bourgongne.
En ce temps propre y vint le conte de Varvic , qui oncques puis semblablement ne fut amy dudict duc de Bourgongne ne ledict duc de Bourgongne le sien.
Je me trouvay present à l' assemblée qui se feïst à Pequigny entre nostre roy et le roy d' Angleterre Edouard , et en parleray plus au long où il servira.
Il se tint peu de choses qui y furent promises.
Ilz besongnèrent en dissimulation.
Vray est qu' ilz n' eurent plus de guerre : aussi la mer estoit entre deux ; mais parfaicte amytié n' y eut - il jamais.
Et , pour conclusion , me semble que les grandz princes ne se doyvent jamais veoir , s' ilz veullent demourer amys , comme jà l' ay dit.
Et vecy les occasions qui y font les troubles : les serviteurs ne se peuent tenir de parler des choses passées ; les ungs ou les autres les prennent en despit ; il ne peult estre que les gens et le train de l' ung ne soyt myeulx acoustré que celuy de l' autre , dont s' engendrent des mocqueries , qui sont choses qui merveilleusement desplaisent à ceulx qui sont mocquéz ; et quant ce sont deux nations differentes , leur langaige et habillemens sont differens et ce qui plaist à l' ung ne plaist pas à l' autre.
Des deux princes , l' ung a le personnaige plus honneste et plus agreable aux gens que l' autre , dont il a gloire et prent plaisir qu' on le loue , et ne se faict point sans blasmer l' autre.
Les premiers jours qu' ilz se sont departiz , tous ces bons comptes se disent en l' oreille et bas ; et après , par acoustumance , s' en parle en disnant et en souppant ; et puis est rapporté des deux costéz , car peu de choses y a secrettes en ce monde , par especial de celles qui sont dictes.
Icy sont partye de mes raisons que j' ay veües et sceües touchant ce propoz de dessus.
Le traité de Péronne J' ay beaucoup mis avant retourner à mon propoz de l' arrest en quoy estimoit le roy estre à Peronne , dont j' ay parlé par cy-devant , et en suys sailly pour dire mon advis aux princes de telz assemblées.
Ces portes ainsi fermées et ces gardes qui y estoient , comme vous ay dit , dura deux ou trois jours.
Et cependant ledict duc de Bourgongne ne veït point le roy ny n' entroit des gens du roy au chasteau que peu , et par le guychet de la porte.
Nulz des gens dudict seigneur ne furent ostéz de auprès de luy , mais peu ou nulz de ceulx du duc alloient parler à luy ny en sa chambre , au moins de ceulx qui avoient aucune auctorité avecques luy.
Le premier jour , ce fut tout effroy et murmure par la ville.
Le second , le duc fut ung peu refroidy.
Il tint conseil la pluspart du jour et partie de la nuyt.
Le roy faisoit parler à tous ceulx qu' il pensoit qui luy pourroient ayder ; et ne failloit pas à promectre.
Et ordonna distribuer quinze mil escuz d' or ; mais celuy qui eut la charge en retint une partye et s' en acquitta mal , comme le roy sceüt depuis.
Le roy craignoit fort ceulx qui autresfois l' avoient servy , lesquelz estoient venuz avec ceste armée de Bourgongne dont j' ay parlé , qui jà se disoient au duc de Normandie , son frère.
A ce conseil dont j' ay parlé y eut plusieurs oppinions.
La pluspart disoyent que la seüreté que le roy avoit luy fust gardée , veü qu' il accordoit assez la paix en la forme qu' elle avoit esté couchée par escript ; autres vouloient sa prinse rondement sans cerimonye ; aucuns autres , que à dilligence l' on feïst venir monsr de Normandie , son frère , et qu' on feïst une paix bien advantaigeuse pour tous les princes de France.
Et sembloit bien à ceulx qui faisoient ceste ouverture que , si elle se accordoit , que le roy seroit restraint et que on luy bailleroit gardes , et que ung si grand seigneur prins ne se delivre jamais ou à peine , quant on luy faict si grand offense.
Et furent les choses si près que je veïz ung homme houzé et prest à partir , qui jà avoit plusieurs lettres adressans à monsr de Normandie estant en Bretaigne et n' attendoit que les lettres dudict duc.
Toutesfois , cecy fut rompu.
Le roy feït faire des ouvertures et offrir de bailler ostaiges le duc de Bourbon et le cardinal son frère , le connestable et plusieurs autres , et que , après la paix conclue , il peüst retourner jusques à Compiengne et que incontinent il feroit que les Liégeois repareroient tout ou se declareroit contre eulx.
Ceulx que le roy nommoit pour estre ostaigiers se offroient fort , au moins en public.
Je ne sçay s' ilz disoient ainsi à part.
Je me doubte que non.
Et , à la verité , je croy qu' il les y eust laisséz , qu' il ne fust pas revenu.
Ceste nuyt , qui fut la tierce , ledict duc ne se despouilla oncques.
Seullement se coucha par deux ou trois fois sur son lit , et puis se pourmenoit , car telle estoit sa façon quant il estoit troublé.
Je couchay ceste nuyt en sa chambre et me pourmenay avecques luy plusieurs fois.
Sur le matin se trouva en plus grant collère que jamais et usant de menasses et prest à executer grant chose.
Toutesfois il se reduysit que , si le roy juroit la paix et vouloit aller avecques luy au Liége pour luy aider à venger monsr du Liége , qui estoit son prochain parent , qu' il se contenteroit.
Et soudainement part pour aller en la chambre du roy et luy porter ces parolles.
Le roy eut quelque amy qui l' en advertit , le asseürant de n' avoir nul mal , accordant ces deux pointz ; et que , en faisant le contraire , il se mectoit en si grant peril que nul plus grand ne luy pourroit advenir.
Comme le duc arriva en sa presence , la voix luy trembloit , tant il estoit esmeü et prest de se courrousser.
Il fist humble contenance du corps , mais sa geste et sa parolle estoit aspre , demandant au roy s' il vouloit tenir le traicté de paix qui avoit esté escript et accordé et si ainsi le vouloit jurer.
Le roy respondit que ouy.
A la verité , il n' y avoit riens esté renouvellé de ce qui avoit esté fait devant Paris touchant le duc de Bourgongne , ou peu ou moins.
Et , touchant le duc de Normandie , luy estoit amendé beaucoup , car il estoit dit qu' il renonceroit à la duché de Normandie et auroit Champaigne et Brye et autres pièces voysines pour son partaige.
Après , luy demanda ledict duc s' il ne vouloit point venir avecques luy au Liége , pour aider à revencher la trahison que les Liégeois luy avoient faicte à cause de luy.
Et aussi luy dit la prochaineté du lignaige qui estoit entre le roy et l' evesque du Liége , car il estoit de la maison de Bourbon.
A ces parolles respondit le roy que ouy , mais que la paix fust jurée ( ce qu' il desiroit ) , qu' il estoit contant d' aller quant et luy au Liège et d' y mener des gens , ou si petit ou si grant nombre que bon luy sembleroit.
Ces parolles esjouyrent fort ledict duc , et incontinent fut apporté ledict traicté de paix et tiré du coffre du roy la vraye croix que sainct Charlemaigne portoit , qui s' appelle la croix de victoire , et jurèrent la paix.
Et tantost furent sonnées les cloches par la ville , et tout le monde fut fort esjouy.
Autresfois a pleü au roy me faire cest honneur que de dire que j' avoye bien servy à ceste pacification.
Incontinent escripvit ledict duc ces nouvelles en Bretaigne , et envoya le double du traicté par lequel ne se desjoignoit ne deslioit d' eux.
Et si avoit ledict monsr Charles partaige bon , veü le traicté que peu avant ilz avoient faict en Bretaigne par lequel ne luy demouroit que une pension , comme vous avez ouy dire.
Expédition contre les Liégeois Après que ceste paix fut ainsi conclue , lendemain partirent le roy et ledict duc et tirèrent vers Cambray et de là au pays du Liége.
C' estoit en l' entrée de l' yver et estoit le temps très mauvais.
Le roy avoit avecques luy les Escossoys de sa garde et gens d' armes peu ; mais il en fist venir jusques à trois cens hommes d' armes.
L' armée dudict duc estoit en deux parties.
L' une menoit le mareschal de Bourgongne , dont vous avez ouy parler cy dessus , et y estoient tous les Bourguygnons et ces seigneurs de Savoye dont vous avez ouy parler ; et avecques eulx , grant nombre de gens du pays de Henault , de Luxembourg et de Namur et de Lambourg.
L' autre partie estoit avecques ledict duc.
Approchans de la cité , se tint ung conseil , present ledict duc , où aucuns advisèrent qu' il seroit bon de renvoyer partie de l' armée , veü que ceste cité avoit les portes et murailles rasées de l' an precedant et que de nul costé n' avoyent esperance de secours ; et aussi que le roy estoit là en personne contre eulx , lequel ouvroit aucuns partiz pour eulx , presque telz que on les demandoit.
Ceste oppinion ne pleüt pas audict duc , dont bien luy print , car jamais homme ne fut si près de perdre le tout.
Et la suspicion qu' il avoit du roy luy fist choisir ce saige party , et estoit très mal advisé à ceulx qui en parloyent de penser estre trop fort.
C' estoit une très grande espèce d' orgueil ou de follie.
Et maintesfois ay ouy telles oppinions.
Et le font quelques fois les capitaines pour estre estiméz de hardiesse ou pour n' avoir asséz congnoissance de ce qu' ilz ont à faire ; mais quant les princes sont saiges , ilz ne s' y arrestent point.
Cest article entendoit bien le roy nostre maistre , à qui Dieu face pardon ; car il estoit tardif et craintif à entreprendre , mais à ce qu' il entreprenoit il y pourvoyoit si bien que à grant peine eust - il sceü faillir à estre le plus fort et que la maistrise ne luy en fust demourée.
Ainsi fut ordonné que ledict mareschal de Bourgongne , et tous ceulx dont j' ay parlé , qui estoient en sa compaignye , iroyent loger en ladicte cité et , si on la leur reffusoit , ilz y entreroient par force , s' ilz povoient ; car jà y avoit gens de la cité allans et venans pour appoincter.
Et vindrent les dessusdictz à Namur.
Et le lendemain , le roy et ledict duc y arryvèrent , et les autres en partirent.
Approchant de la cité , ce fol peuple saillit au devant d' eulx , et ayséement fut desconfit , au moins ung bon nombre.
Le demourant se retyra.
Et eschappa leur evesque , lequel vint devers nous.
Il y avoit ung legat du pape envoyé pour paciffier et congnoistre du different de l' evesque et du peuple , car tousjours estoit en sentence d' excommuniement pour les offences et raisons devant dictes.
Cedict legat , excedant sa puissance et , sur esperance de soy faire evesque de la cité , favorisoit ce peuple et leur commanda prendre les armes et se deffendre et d' autres follies assez.
Ledict legat , voyant le peril où estoit ceste cité , saillit pour fuyr.
Il fut prins , et tous ses gens , qui estoient quelque vingt cinq bien montéz.
Dès ce que ledict duc le sceüt , il fist dire à ceulx qui l' avoient qu' ilz le transportassent sans luy en riens dire et qu' ilz en feïssent leur prouffit , comme d' un marchant ; car , si publicquement il venoit à sa congnoissance , il ne le pourroit retenir , mais le feroit rendre pour l' honneur du siège apostolicque.
Ilz ne le sceürent faire , mais en eurent debat , et publicquement , à l' heure du disner , luy en vindrent parler ceulx qui y disoient avoir part.
Et incontinent l' envoya mectre en sa main et leur osta et feïst rendre toutes choses et l' honnora.
Ce grant nombre de gens qui estoit en ceste avantgarde , conduitz par ledict mareschal de Bourgongnge et le seigneur de Humbercourt , tyrèrent droit à la cité , estimans y entrer ; et , meüz de grand avarice , aymoient myeulx la piller que accepter appoinctement qui leur fut offert.
Et leur sembloit n' estre jà besoing d' attendre le roy et le duc de Bourgongne , qui estoyent sept ou huyct lieues derrière eulx.
Et s' avancèrent tant qu' ilz arrivèrent en ung faulxbourg à l' entrée de la nuyct et entrèrent à l' endroit de la porte , qu' ilz avoyent quelque peu reparée.
En quelque parlement , ilz ne se accordèrent point.
La nuyct bien obscure les surprist.
Ilz n' avoient point faict de logeïs , et aussi n' y avoit point de lieu suffisant , et estoient en grant desordre.
Les ungs se pourmenoient , les autres appelloient leur maistre ou leur compaignie et les noms de leurs cappitaines.
Messire Jehan de Wilde et autres des cappitaines de ces Liégeois veïrent ceste follie et ce mauvais ordre et prindrent cueur.
Et leur servit leur inconvenient , c' est assavoir la ruyne de leurs murailles , car ilz sailloient par où ilz vouloient ; et saillirent par les bresches de leurs murailles et vindrent de front aux premiers , mais par des vignes et petites montaignes coururent sus aux paiges et varletz qui estoient au bout du faulxbourg par où ilz estoient entréz , où ilz se pourmenoient grant nombre de chevaulx et en tuèrent très largement.
Et grant nombre de gens se misdrent en fuyte , car la nuyct n' a point de honte.
Et tant exploictèrent , qu' ilz tuèrent près de huyct cens hommes , dont il en y eut cent hommes d' armes.
Les hommes de bien et vertueux de ceste avant-garde se tindrent ensemble ( et estoient presque tous hommes d' armes et gens de bonne maison ) et tirèrent avecques leurs enseignes droit à la porte , de paour qu' ilz ne saillissent par là.
Les boues y estoient grandes pour la continuelle pluye qu' il faisoit , et y estoient les hommes d' armes jusques par dessus les chevilles , et tout à pied.
Ung coup , le demourant du peuple cuyda saillir par la porte avecques grans fallotz et grant clarté.
Les nostres , qui en estoient fort près , avoient quatre pièces de bonne artillerie , et tirèrent deux ou trois bons coups du long de la grant rue et tuèrent beaucoup de gens.
Cela les fit retirer et fermer les portes.
Tousjours durant le debat du long de ce faulxbourg , gaignèrent ceulx qui estoient sailliz aucuns charriotz et s' en taudirent , car ilz estoient près de la ville , et demourèrent hors ladicte ville depuis deux heures après mynuict jusques à six heures du matin.
Toutesfois , quant le jour fut cler et que on se veït l' ung l' autre , ilz furent reboutéz.
Et y fut blessé ce messire Jehan de Wilde , et mourut deux jours après en la ville , et ung ou deux autres de leurs chefz.
Charles le Téméraire et Louis XI devant Liége Combien que aucunes fois les saillies sont bien necessaires , si sont - elles bien dangereuses pour ceulx de dedans une place , car ce leur est plus de perte de dix hommes que à ceulx de dehors de cent.
Car leur nombre n' est point pareil , et si n' en peuent point recouvrer quant ilz veullent et se y peuent perdre ung chef ou ung conducteur , qui est cause bien souvent que le demourant des compaignons et gens de guerre ne demandent que à habandonner les places.
Ce très grand effroy courut jusques audit duc , qui estoit logé jusques à quatre ou six lieues de la ville.
Et de prime face , luy fut dit que tout estoit desconfit.
Toutesfois il monta à cheval et toute l' armée et commanda que au roy n' en fut riens dit.
Et , aprochant de la cité , en ung autre endroit de la ville , luy vindrent nouvelles que tout se portoit bien et qu' il n' y avoit point tant de mortz que l' on avoit pensé ny n' estoit mort homme de nom , que ung chevallier de Flandres appellé monsr de Sengmeur ; mais que les gens de bien qui y estoient se trouvoient en grant necessité et travail , car toute la nuyct passée avoient esté debout en la fange , rasibus de la porte de leurs ennemys ; et , avecques ce , que aucuns des fuyans estoient retournéz ( je parle des gens de pied ) , mais estoient si descouraigéz qu' ilz sembloient mal prestz à faire grans armes et que , pour Dieu , ilz se hastassent de marcher , affin que une partie de ceulx de la ville fussent contrainctz de tirer à leurs deffenses , chascun en son endroit ; et aussi qu' il luy pleüst leur envoyer vivres , car ilz n' en avoient point ung morceau.
A dilligence fist partir deux ou trois cens chevaulx pour tirer à eulx tant que chevaulx les povoient porter , pour les resconforter et donner cueur , et leur fist mener ce petit de vivres qu' il peüt finer.
Il y avoit deux jours et près d' une nuyt qu' ilz n' avoient ne beü ne mangé , sinon ceulx qui avoient porté quelque bouteille , et si avoient le plus mauvais temps du monde.
Ilz avoient largement gens blesséz , entre les autres le prince d' Orange que j' avoye oublié à nommer , qui se monstra homme de vertu , car oncques ne se voulut bouger.
Monsr du Lau et d' Urfé se y gouvernèrent bien tous deux.
Il s' en estoit fuy ceste nuyct precedente plus de dix mil hommes.
Jà estoit assez près de la nuyct quant ledict duc eut ceste nouvelle ; et , après avoir despesché les choses dessusdictes , alla là où estoit son enseigne compter le tout au roy , lequel en fut très joyeulx , car le contraire luy eust peü porter dommaige.
Incontinent on s' approcha du faulxbourg , et descendit largement de gens de bien et d' hommes d' armes avec les archiers pour aller gaigner le faulxbourg et prendre le logis.
Le bastard de Bourgongne avoit fort grant charge sous ledict duc ; le seigneur de Ravastin , le conte de Roussy , filz du connestable , et plusieurs autres gens de bien.
Aiséement fut fait le logis en ce faulxbourg jusques rasibus de la porte , laquelle ilz avoient reparée comme l' autre , et se logea ledict duc ou millieu du faulxbourg , et le roy demoura ceste nuyt en une grand cense ou mestayerie fort grande et bien maisonnée , à ung quart de lieue de la ville , et largement gens logéz à l' environ de luy , tant des siens que des nostres.
La situacion de la cité sont montaignes et vallées , pays fort fertille , et y passe la rivière de Meuze à travers , et peult bien estre de la grandeur de Rouen.
Et pour lors estoit une cité merveilleusement peuplée.
De la porte où nous estions logéz jusques à celle où estoit nostre avantgarde , y avoit peu chemin par dedans la ville , mais par le dehors y avoit bien troys lieues , tant y a de barricanes et de mauvais chemins ; aussy c' estoit en fin cueur d' yver.
Leurs murs estoient tous raséz et povoient saillir par où ilz vouloient.
Il y avoit seullement ung peu de doulve , ne jamais n' y eut fossé , car le fondz est de roch très aspre et très dur.
Le premier soir que le duc de Bourgongne fut logé en leur faulxbourg , furent fort soulagéz ceulx qui estoient de nostre avantgarde , car la puissance qui estoit dedans estoit jà departie en deux.
Et nous vint environ mynuict ung alarme bien aspre.
Incontinent saillit le duc de Bourgongne en la rue , et peu après y arriva le roy et le connestable qui feïrent une grand dilligence à venir de si loing.
Les ungs cryoient :  « Ils saillent par une telle porte ! »  D' autres disoient d' autres parolles effroyées , et le temps estoit si mauvais et obscur qu' il aidoit bien à espoventer les gens.
Le duc de Bourgongne n' avoit point defaulte de hardiesse , mais bien aucunes fois faulte d' ordre.
Et à la verité il ne tint point , à l' heure que je parle , si bonne contenance que beaucoup de ses gens eussent voulu , pour ce que le roy y estoit present.
Et print le roy parolles et auctorité de commander , et dist à monsr le connestable :  « Tirez avecques ce que vous avez de gens à tel endroit ; car , s' ilz doyvent venir , c' est leur chemin.
»  Et à oyr sa parolle et veoir sa contenance , sembloit bien roy de grant vertu et de grant sens , et qui autresfois se fust trouvé en telz affaires.
Toutesfois , ce ne fut riens , et retourna le roy en son logis et le duc de Bourgongne au sien.
L' endemain au matin , le roy vint loger dedans les faulxbourgs en une petite maisonnette , rasibus de celle où estoit logé le duc de Bourgongne , et avoit avecques luy sa garde de cent Escossoys et des gens d' armes logéz auprès de luy en quelque villaige.
Le duc de Bourgongne estoit en grand suspicion ou que le roy n' entrast dedans la cité , ou qu' il ne s' en fuyst avant qu' il eust prins la ville , ou que à luy mesmes ne feïst quelque oultraige , estant si près.
Toutesfois entre les deux maisons y avoit une grant granche en laquelle il fist mectre trois cens hommes d' armes , et y estoit toute la fleur de sa maison , et rompirent les paroyz de ladicte granche pour plus ayséeemnt saillir.
Et ceulx-là avoient l' oeil sur la maison du roy , qui estoit rasibus.
Ceste feste dura huit jours , car à l' huytiesme jour la ville fut prinse , que nul ne se desarma ne ledict duc ne autre.
Le soir avant la prinse avoit esté deliberé de assaillir le lendemain au matin , qui estoit à ung jour de dymanche xxxè d' octobre , l' an mil quatre cens soixante huict , et prins enseignes avecques ceulx de nostre avantgarde que , quant ilz orroient tirer ung coup de bombarde et deux grosses serpentines , incontinent après , sans autres coups , qu' ilz assaillissent hardiement , car ledict duc assauldroit de son costé.
Et devoit estre sur les huyct heures du matin.
La veille , comme ce avoit esté conclud , le duc de Bourgongne se desarma , ce que encores n' avoit faict , et feïst desarmer tous ces gens pour eulx rafraichir , et par especial tous ceulx qui estoient en ceste granche.
Bien tost après , comme si ceulx de la ville en eussent esté advertiz , ilz deliberèrent de faire une saillie de ce costé , aussi bien comme avoient faict de l' autre.
Sortie des Liégeois Or , nottez comme ung bien grant prince et puissant peult très soudainement tumber en inconvenient , et par bien peu d' ennemys ; pour quoy toutes entreprinses se doyvent bien peser et bien debattre avant que les mectre en effect.
En toute ceste cité n' y avoit ung seul homme de guerre , sinon de leurs territoires.
Ilz n' avoyent plus ny chevalier ne gentil homme avec eulx ; car ce petit qu' ilz en avoient avoit esté tué ou blessé deux ou trois jours auparavant.
Ilz n' avoient portes ne murailles ne fosséz ny une seulle pièce d' artillerie qui riens vaulsist , et n' y avoit riens que le peuple de la ville et sept ou huit cens hommes de pied , qui sont d' une petite montaigne au derrière de Liége , appellé le pays de Franchemont ; et à la ville ont esté tousjours renomméz très vaillans ceulx de ce quartier.
Et , se voyans desesperéz de secours , veü que le roy estoit là en personne contre eulx , se deliberèrent de faire une grosse saillie et de mectre toutes choses en adventure , car aussi bien se veoient - ilz perduz.
Et fut leur conclusion que , par les troux de leurs murailles qui estoient sur le derrière du logis dudict duc de Bourgongne , ilz sauldroient six cens hommes du pays de Franchemont , tous les meilleurs qu' ilz eussent.
Et avoient pour guyde l' hoste de la maison où estoit logé le roy et aussi l' oste de la maison où estoit logé le duc de Bourgongne ; et povoient venir par ung grant creux d' ung rocher assez près de la maison de ces deux princes , avant que on les apperceüst , moyennant qu' ilz ne feïssent point de bruyt.
Et , combien qu' il y eust quelques escoutes en chemin , il leur sembloit bien qu' ilz les tueroient ou qu' ilz entreroient aussitost au logeïs comme eulx.
Et faisoient leur compte que ces deux hostes les mèneroient tout droit en leurs maisons où ces deux princes estoient logéz et qu' ilz ne se amuseroient point ailleurs.
Par quoy les surprendroient de si près qu' ilz les tueroient ou prendroient avant que leurs gens fussent assembléz et qu' ilz n' avoient point loing à se retirer et que , au fort , se il failloit qu' ilz mourussent pour executer une telle entreprise , qu' ilz prendroyent la mort bien en gré , car aussi bien se veoient - ilz de touz poinctz destruictz ; comme dit est.
Ilz ordonnèrent oultre que tout le peuple de la ville sauldroit de la porte , laquelle respondoit du long de la grant rue de nostre faulxbourg , avecques ung grant hu , esperant desconfire tout ce qui estoit logé en cedict faulxbourg.
Et n' estoient point hors d' esperance d' avoir bien une grant victoire , ou , à tout le moins et au piz venir , une bien glorieuse fin.
Quant ilz eussent eu mil hommes d' armes avec eulx de bonne estoffe , si estoit leur entreprinse bien grande.
Toutesfois il s' en faillut bien peu qu' ilz n' en vinsent à leur intencion.
Et , comme ilz avoient conclud , saillirent ces six cens hommes de Franchemont par les brèches de leurs murailles ; et croy qu' ilz n' estoient point encores dix heures du soir ; et attrappèrent la pluspart des escoutes et les tuèrent ; et , entre les autres y moururent troys gentilz hommes de la maison dudict duc de Bourgongne.
Et s' ilz eussent tiré tout droit , sans eulx faire ouyr jusques à ce qu' ilz eussent esté là où ilz vouloient aller , sans nulle difficulté ilz eussent tué ces deux princes couchéz sur leurs lictz.
Derrière l' hostel dudict duc , y avoit ung pavillon , où estoit logé le duc d' Alençon qui est aujourd' uy , et monsr de Craon avecques luy.
Ilz se y arrestèrent ung peu et donnèrent des coups de picque au travers et tuèrent quelque varlet.
Il en sortit bruyt en l' armée , qui fut cause que quelque peu de gens se armèrent , au moins se misdrent debout.
Ilz laissèrent ces pavillons et vindrent tout droit aux deux maisons du roy et dudict duc de Bourgongne.
La granche dont j' ay parlé , où ledict duc avoit mys trois cens hommes d' armes , estoit rasibus desdictes deux maisons , où ilz se amusèrent , et à grans coups de picques donnèrent par ces trouz qui avoient esté faitz pour saillir.
Tous ces gentilz hommes s' estoient desarméz n' avoit pas deux heures , comme j' ay dit , pour eulx refraischir pour l' assault du lendemain.
Ainsi les trouvèrent tous ou peu s' en failloit , desarméz.
Toutesfois aucuns avoient gecté leurs cuyrasses sur eulx , pour le bruyt quilz avoient ouy au pavillon de monsr d' Alençon , et combattoient à eulx par ces trouz et à l' huys , qui fut totallement la saulveté de ces deux grans princes , car ce delay donna espace à plusieurs gens d' eulx armer et de saillir en rue.
J' estoie couché en la chambre dudict duc de Bourgongne , qui estoit bien petite , et deux gentilz hommes qui estoient de sa chambre ; et au dessus y avoit douze archiers seulement , qui faisoient le guet et estoient en habillement et jouoient aux déz.
Son grant guet estoit loing de luy et vers la porte de la ville.
En effect , l' hoste de sa maison tira une bende de ces Liégeois et vint assaillir sa maison , où ledict duc estoit dedans , et fut tout cecy si soudain que à grant peine peüsmes - nous mestre audict duc sa cuyrasse sur luy et une sallade en la teste.
Et incontinent descendismes le degré pour cuyder saillir en la rue.
Nous trouvasmes nos archiers empeschéz à defendre l' huys et les fenestres contre les Liégeois , et y avoit ung merveilleux cry en la rue.
Les ungs :  « Bourgongne ! »  les autres :  « Vive le roy ! »  et  « Tuez ! ».
Et fusmes l' espace de plus de deux patenostres avant que ces archiers peüssent saillir de ladicte maison , et nous avecques eulx.
Nous ne sçavions en quel estat estoit le roy ne desquelz il estoit , qui nous estoit grant doubte.
Et dès que nous fusmes hors de la maison , avecques deux ou trois torches , trouvasmes aucunes autres torches et veïsmes gens qui se combattoient à l' environ de nous ; mais peu dura , car il sailloit des gens de tous costéz venans au logeïs dudict duc.
Le premier homme des leurs qui fut tué fut l' hoste dudict duc , lequel ne mourut pas si tost , et l' ouy parler.
Ilz furent tous mortz ou peu s' en faillut.
Aussi bien assaillirent la maison du roy , et entra son oste dedans , et y fut tué par les Escossois , qui se monstrèrent bien bonnes gens , car ilz ne bougèrent du pied de leur maistre et tirèrent largement flesches , dont ilz blessèrent plus de Bourguygnons que de Liégeoys.
Ceulx qui estoient ordonnéz à saillir par la porte saillirent , mais ilz trouvèrent largement gens au guet , et qui jà s' estoient assembléz , qui tost les rebouttèrent et ne se monstrèrent pas si aspres que les autres.
Dès ce que ces gens furent ainsi reboutéz , le roy et le duc parlèrent ensemble.
Et pour ce que l' on veoit beaucoup de gens mortz , ilz eurent doubte que ce ne fussent des leurs.
Toutesfois peu se y en trouva , mais de blesséz beaucoup.
Et ne fault point doubter que , s' ilz ne se fussent amuséz en ces deux lieux dont j' ay parlé , et par especial à la granche où ilz trouvèrent resistence , et eussent suyviz ces deux hostes qui estoient leurs guydes , ilz eussent tué le roy et le duc de Bourgongne et , croy , desconfit le demourant de l' armée.
Chascun de ces deux seigneurs se retira en son logeïs , très esbahiz de ceste hardye entreprinse , et tost se meïsdrent en conseil , sçavoir qu' il seroit à faire l' endemain touchant cest assault qui estoit deliberé.
Et entra le roy en grans doubtes.
La cause estoit pour ce que , si ledict duc failloit à prendre ceste cité d' assault , que le mal en tumberoit sur luy , et qu' il seroit arresté ou prins de tous pointz , car ledict duc auroit paour que s' il partoit , qu' il ne luy feïst la guerre d' autre costé.
Icy voiez - vous la miserable condicion de ces deux princes , qui pour nulle voye ne ne se sceürent asseürer l' ung de l' autre.
Ces deux icy avoient faict paix finalle , n' y avoit point quinze jours , et juré si solennellement de la loyaument entretenir.
Toutesfois , la fiance ne se y povoit trouver par nulles voyes.
Prise et sac de Liége Le roy , pour soy oster de ces doubtes , une heure après qu' il se fut retiré en son logeïz et après ceste saillie dont ay parlé , manda aucuns des prochains serviteurs dudict duc et qui s' estoient jà trouvéz au conseil et leur demanda de la conclusion.
Ilz luy dirent qu' ilz estoient jà arrestéz de lendemain assaillir la ville en la forme et manière qu' il avoit esté conclud.
Le roy leur fist de grans doubtes et très saiges , et qui furent très agreables aux gens dudict duc , car chascun craignoit très fort cest assault pour le grant nombre de peuple qui estoit dedans et aussi pour la grande hardiesse qu' il leur avoit veü faire n' avoit pas deux heures , et eussent esté très contens de actendre encores aucuns jours ou les recevoir à quelque composicion.
Et vindrent devers ce duc luy faire ce rapport , et y estoie present , et luy dirent toutes les doubtes que le roy faisoit et les leurs ; mais tout disoient venir du roy , craignant qu' il l' eust prins mal d' eulx.
A quoy respondit ledict duc que le roy faisoit pour les saulver , et le print à mauvais sens , et que la chose n' estoit pas doubteuse , veü que l' on n' y povoit faire nulle batterie de la part de ceulx de dedans et qu' il n' y avoit point de murailles et que ce qu' ilz avoient reparé aux postes estoit jà abbatu et qu' il ne failloit plus attendre et qu' il ne delayeroit point l' assault du matin comme il avoit esté conclud ; mais que , s' il plaisoit au roy aller à Namur actendant que la ville fust prinse , qu' il en estoit bien contant , mais qu' il ne partiroit point de là jusques à l' issue de ceste matière.
Ceste responce ne pleüt à nul qui fust present , car - chascun avoit eu paour de ceste saillye.
Au roy fut faicte la reponce , non point si griefve , mais le plus honnestement que l' on peüst.
Il entendit saigement et dist qu' il ne vouloit point aller à Namur , mais que le lendemain se trouveroit avecques les autres.
Mon advis est que s' il s' en fust voulu aller ceste nuyct , il l' eust bien faict , car il avoit cent archiers de sa garde et aucuns gentilz hommes de sa maison et près de là troys cens hommes d' armes.
Mais sans nulle doubte , là où il y alloit de l' honneur , il n' eust point voulu estre reprins de couhardise.
Chascun se reposa quelque peu en actendant le jour , tous arméz , et disposèrent les aucuns leurs consciences , car l' entreprinse estoit bien doubteuse.
Comme le jour fut cler et que l' heure aprocha , qui estoit d' huict heures du matin , comme j' ay dit , que l' on devoit assaillir , feïst le duc tirer la bombarde et les deux coups de serpentine pour advertir ceulx de l' avant garde qui estoient à l' autre part , bien loing de nous par dehors , comme j' ay dit ; mais par le dedans de la ville n' y avoit point grant chemyn.
Ilz entendirent l' enseigne.
Incontinent se disposèrent à l' assault.
Les trompettes dudict duc commencèrent à sonner et les enseignes de approcher la muraille , accompaignées de ceulx qui les devoyent suyvre.
Le roy estoit emmy la rue , bien accompaigné , car tous ses trois cens hommes d' armes y estoient , et sa garde , et aucuns seigneurs et gentilz hommes de sa maison.
Comme l' on vint pour cuyder joindre aux points , on ne trouva une seulle deffence , et n' y avoit que deux ou trois hommes à leur guet , car tous estoient alléz disner et estimoient , pour ce qu' il estoit dymanche , qu' on ne les assauldroit point , et en chascune maison trouvasmes la nappe mise.
C' est peu de chose que du peuple , s' il n' est conduyt par quelque chef qu' ilz ayent en reverence et en craincte , sauf qu' il est des heures et des temps que , en leur fureur , ilz sont bien à craindre.
Jà estoit paravant l' assault ces Liégeois fort matz , tant pour les gens qu' ilz avoient perduz à ces deux saillies où estoient mors tous leurs chefz , que aussi pour le grant travail qu' ilz avoient porté par huict journées , car il failloit que tout fust au guet , pour ce que de tous costéz estoient desferméz , comme avez ouy.
Et à mon advis qu' ilz cuydoient avoir ce jour pour repoz à cause de la feste du dimanche ; mais le contraire leur advint et , comme j' ay dit , ne se trouva nul à deffendre la ville de nostre costé , et moins encore du costé des Bourguignons qui estoient de nostre avantgarde avec les autres que j' ay nommés.
Ceulx-là entrèrent premier que nous.
Ilz tuèrent peu de gens , car tout le peuple s' en fuyt oultre le pont de Meuze , tirant en Ardaine , et de là aux lieux où ilz pensoient estre en seüreté.
Je ne veïz par là où nous estions que trois hommes mors et une femme.
Et croy qu' il ne mourut point deux cens personnes en tout , que tout le reste ne fuyst ou se cachast aux eglises ou aux maisons.
Le roy marchoit à loysir , car il veoit bien qu' il n' y avoit nul qui resistast , et toute l' armée dedans par deux boutz ; et croy que il y avoit quarante mil hommes.
Ledict duc estoit plus avant en la cité , et tourna tout court au devant du roy , lequel il conduysit jusques au palais.
Et incontinent retourna ledict duc à la grant eglise de Sainct Lambert , où ses gens vouloient entrer par force pour prendre des prisonniers et des biens ; et combien que jà eust commis des gens de sa maison , si n' en povoient - ilz avoir la maistrise , et assailloient les deux portes.
Je sçay que à son arrivée il tua ung homme de sa main et le veïz.
Tout se departit et ne fut point ladicte eglise pillée , mais bien à la fin furent prins les hommes qui estoient dedans et tous les biens.
Des autres eglises qui estoient en grant nombre ( car j' ay ouy dire à monsr de Humbercourt , qui congnoissoit bien la cité , qu' il s' y disoit autant de messes pour jour que à Romme ) , la pluspart furent pillées sous couleur de prendre prisonniers.
Je n' entray en nulle eglise que en la grande ; mais ainsi me fust - il dit et en veïz les enseignes , et aussy long temps après le pape prononça grans censures contre tous ceulx qui avoient aucune chose appartenant aux eglises de ladicte cité , s' ilz ne le rendoient , et ledit duc deputa commissaires pour aller par tout son pays faire executer le mandement du pape.
Ainsi , la cité prinse et pillée environ le mydi , retourna le duc au palais.
Le roy avoit jà disné , lequel monstroit grant signe de joye et de ceste prinse et louoit fort le grant couraige et hardiesse dudict duc ; et entendoit bien qu' il luy seroit rapporté ; ny n' avoit en son cueur autre desir que de s' en retourner en son royaulme.
A l' après disnée , ledict duc et luy se veïrent en grant chère , et si le roy avoit loué ses oeuvres en derrière , encores les loua - il myeulx en sa presence , et y prenoit ledict duc plaisir.
Je retourne ung peu à parler de ce pouvre peuple qui fuyoit de la cité , pour confermer quelques parolles que j' ay dictes au commencement de ces memoires , où j' ay parlé des malheurs que j' ay veü suyvre les gens après une bataille perdue ou quelque autre perte beaucoup moindre.
Ces miserables gens fuyoient par le pays d' Ardaine avecques femmes et enfans.
Ung chevalier demourant au pays , qui avoit tenu leur party jusques à celle heure , en destroussa une bien grande bende et , pour acquerir la grace du vainqueur , l' escripvit audict duc de Bourgongne , faisant encores le nombre des mors et prins plus grant qu' il n' estoit ( toutesfois en y avoit - il largement ) et par là feït son appoinctement.
Autres fuyoient à Mezières sur Meuze , qui est au royaulme ; deux ou trois de leurs chefs de bendes y furent prins , dont l' ung avoit nom Madoulet , et amenéz audict duc , lesquelz il fist mourir.
Aucuns de ce peuple moururent de fain et de froit et de sommeil.
La destruction de Liége Quatre ou cinq jours après ceste prinse , commança le roy à embesongner ceulx qu' il tenoit pour ses amys envers ledict duc , pour s' en povoir aller ; et aussi en parla audict duc en saige sorte , disant que , s' il avoit plus affaire de luy , qu' il ne l' espargnast point , mais , s' il n' y avoit riens à faire , qu' il desiroit aller à Paris faire publier leur appoinctement en la cour de parlement , pour ce que c' est la coustume de France d' y publier tous accordz , ou autrement ne seroient de nulle valleur.
Toutesfois les roys y peuent tousjours beaucoup.
Et , davantaige , prioyt audict duc que , à l' esté prochain , ilz se peüssent entreveoir en Bourgongne et estre ung moys ensemble , faisans bonne chère.
Finablement ledict duc se y accorda , tousjours ung peu murmurant , et voulut que le traicté de paix fust releü devant le roy , savoir s' il y avoit riens dont il se repentist , offrant le mectre à son choix de faire ou laisser , et feïst quelque peu d' excuse au roy de l' avoir amené là.
Oultre , requist au roy consentir que audict traicté se meïst ung article en faveur de monsr du Lau , d' Urfé et Poncet de Rivière , et qu' il fust dit que leurs terres et estatz leur seroient rendues comme ilz avoient avant la guerre.
Ceste requeste despleüt au roy , car point n' estoient de son party , par quoy deüssent estre comprins en ceste paix , et aussi servoient - ilz à monsr Charles , son frère , et non point à luy.
Et à ceste requeste respondit le roy estre contant , pourveü qu' il luy en accordast autant pour monsr de Nevers et de Crouy.
Ainsi ledict duc se teüt ; et semble ceste responce bien saige , car ledict duc avoit tant de hayne aux autres et tenoit tant du leur que jamais ne s' y fust consenty.
A tous les autres pointz respondit le roy ne vouloir riens y muer , mais confermer tout ce qui avoit esté juré à Peronne.
Et aussi fut accordé ce partement , et print congié le roy dudict duc , lequel le conduysit environ demye lieue.
Et , au departement d' ensemble , luy feïst le roy ceste demande :  « Si d' aventure mon frère , qui est en Bretaigne , ne se contentoit dudict partaige que je luy baille pour l' amour de vous , que vouldriez vous que je feïsse ? » -  Ledict duc luy respondit soudainement et sans y penser :  « S' il ne le veult prendre , mais que vous faciez qu' il soit content , je m' en rapporte à vous deux.
»  De ceste demande et responce sortit depuis grant chose , comme vous orrez cy-après.
Ainsi s' en alla le roy à son plaisir , et le conduysirent monsr des Cordes et d' Esmeries et grant bailly de Henault jusques hors des terres dudict duc.
Ledict duc demoura en la cité.
Il est vray que en tous endroitz elle fut cruellement traictée : aussi elle avoit cruellement usé de tous excès contre les subjectz dudit duc , et , dès le temps de son grant père , sans riens tenir estable de promesse qu' ilz feïssent ne de nul appoinctement qui fust faict entre eulx.
Et estoit jà la cinquiesme année que ledict duc y estoit venu en sa personne , et tousjours fait paix et rompue par eulx l' an après.
Et jà avoient esté excommuniéz par longues années pour les choses cruelles qu' ilz avoient commises contre leur evesque.
A tous lesquelz commandemens de l' eglise touchant lesdictz differens ilz n' eurent jamais reverence ny obeissance.
Dès que le roy fut party , ledict duc , avec peu de gens , delibera d' aller en Franchemont , qui est ung peu oultre le Liége , pays de montaigne très aspre et de boys.
Et de là venoient les meilleurs combattans qu' ilz eussent , et en estoient partiz ceulx qui avoient fait ces saillies dont j' ay parlé cy-devant.
Avant qu' il partist de ladicte cité , furent noyéz en grand nombre de pouvres gens prisonniers qui avoient esté ès maison cachéz à l' heure que ceste cité fut prinse.
Oultre , fut deliberé de faire brusler ladicte cité , laquelle en tous temps a esté fort peuplée , et fut dit que on la brusleroit à trois fois , et furent ordonnéz trois ou quatre mil hommes de pied du pays de Lembourg , qui estoient leurs voisins et assez d' ung habit et d' ung langaige , pour faire ceste desolation et pour deffendre les eglises.
Premièrement fut abattu ung grant pont qui est au travers de la rivière de Meuze et puis y fut ordonné grant nombre de gens pour defendre les maisons des chanoynes à l' environ de la grant eglise , affin qu' il peüst demourer logeïs pour faire le divin service.
Semblablement en furent ordonnéz pour defendre les autres eglises.
Et , cela faict , partit ledict duc pour aller audict pays de Franchemont , dont je parle.
Et aussi tost qu' il fut hors la cité , il veït le feu en grant nombre de maisons au costé deçà la rivière , où il alla loger à quattre lieues.
Mais c' estoit chose espouvantable d' ouyr la nuyt le bruit que faisoient les maisons qui tomboient et se renversoient en la ville , car aussi à plain les oyons - nous de quatre lieues comme si nous eussions esté sur le lieu.
Je ne sçay ou si le vent y servoit ou ce que nous estions logéz sur la rivière.
Le lendemain , ledict duc partit , et ceulx qui estoient demouréz en la ville continuèrent la desolation comme il leur avoit esté commandé ; mais toutes les eglises furent saulves , ou peu s' en faillut , et plus de trois cens maisons pour loger les gens d' eglise.
Et cela a esté cause que si tost elle a esté repeuplée , car grant peuple revint demourer avec ces prestres.
A cause des grans gellées et froidures , fut force que la pluspart des gens dudict duc allassent à pied audict pays de Franchemont , qui ne sont que villaiges et n' y a point de villes fermées.
Ledict duc logea cinq ou six jours en une petite vallée , en ung villaige qui s' appelloit Pollure.
Son armée estoit en deux bendes pour plus tost destruire le païs ; fist brusler toutes les maisons et rompre tous les moullins à fer lesquelz estoient au pays , qui est la plus grant façon de vivre qu' ilz ayent , et cerchèrent le peuple parmy les grans forestz où ilz s' estoient cachéz avecques leurs biens , et y en eut beaucoup de mors et de prins , et y gaignèrent les gens d' armes largement.
Je y veïz choses inncreables de froid.
Il y eut ung gentilhomme qui perdit ung pied , dont oncques puis ne s' ayda , et ung paige auquel il tumba deux doiz de la main.
Je y veïz une femme morte et son enfant , dont elle estoit acouchée de nouveau.
Par trois jours fut departy le vin que l' on donnoit chez le duc , pour les gens qui en demandoient , à coups de congnée , car il estoit gellé dedans les pippes et failloit rompre le glasson , qui estoit entier , et en faire des pièces , que les gens mectoient en ung chappeau ou en ung pannyer , ainsy qu' ilz vouloient.
J' en diroye assez d' estranges choses longues à escrire.
Mais la fain nous feït fouyr à grant haste , après y avoir sejourné huict jours ; et tira le le duc à Namur et , de là , en Brabant , où il fut bien receü.
Comment le roy partit de Lieige pour s' en retourner en France et de l' appoinctement qui fut fait derechef par le roy avec monsr Charles de France , son frère , auquel il bailla le duché de Guyenne en partaige Le roy , après estre departy d' avec ledict duc , à grant joye retourna en son royaume , et en riens ne se meüt contre ledict duc à cause des termes qui luy avoient esté tenuz à Peronne et au Liége , et sembloit que patiemment le portast , nonobstant que depuis survint grant guerre entre eulx , mais non pas si tost , et n' en fut point la cause la chose dont j' ay parlé par cy-devant , combien qu' elle y peüst ayder , car la paix eust esté presque telle qu' elle estoit quant le roy l' eust faicte à Paris.
Mais ledict duc de Bourgongne , par conseil d' officiers , voulut eslargir ses limites ; et puis quelques abillitéz furent faictes pour y remettre la noyse , dont je parleray quant il sera temps.
Monsr Charles de France , seul frère du roy et naguères duc de Normandie , lequel estoit informé de ce traicté faict à Peronne et du partaige que par celuy devoit avoir , envoya incontinent devers le roy luy supplier qu' il luy pleüst accomplir ledict traicté et luy bailler ce qu' il avoit promys.
Le roy envoya devers luy sur ces matières et y eut plusieurs allées et venues.
Aussi le duc de Bourgongne envoya ses embassadeurs vers ledict monsr Charles luy prier ne vouloir accepter autre partaige que celuy de Champaigne et de Brye , lequel luy estoit accordé par son moyen , luy remonstrant l' amour qu' il luy avoit monstré là où il l' avoit habandonné , et le duc n' avoit encores voulu faire le semblable , comme il avoit veü , et si avoit nommé le duc de Bretaigne en ceste paix comme son allyé.
Oultre , luy faisoit dire comme l' assiette de Champaigne et Brye leur estoit propice à tous deux , et que , si le roy d' aventure le vouloit fouller , du jour au lendemain il povoit avoir le secours de Bourgongne , car les deux païs joingnent ensemble , et si avoit son partaige en assez bonne valleur , car il y prenoit tailles et aydes et n' y avoit le roy riens que l' hommaige et ressort.
Ledict monsr Charles estoit homme qui peu ou riens faisoit de luy , mais en toutes choses estoit manyé et conduyt par autres , combien qu' il feüst aagé de vingt et cinq ans ou plus.
Ainsi se passa l' yver , qui jà estoit avancé , quant le roy partit de nous , incessament gens allans et venans sur ce partaige , car le roy pour riens ne deliberoit bailler celluy qu' il avoit promys , car il ne vouloit point son frère et ledict duc si près voysins et traictoit le roy avec son frère de luy faire prendre Guyenne avecques la Rochelle , qui estoit presque toute Acquittaine , et valloit trop myeulx ce partaige que celuy de Brye et Champaigne.
Ledict monsr Charles craignoit desplaire audict duc de Bourgongne ; et avoit peur aussi que , se il s' accordoit et le roy ne luy teint verité , qu' il auroit perdu son amy et son partaige et demourroit en mauvais party.
Le roy , qui estoit plus saige à conduyre telz traictéz que nul autre prince qui ait esté de son temps , veoit qu' il perdoit temps s' il ne gaignoit ceulx qui avoient le credit avecques son frère.
Se adressa à Oudet de Ydye , seigneur de Lescun , depuis conte de Comminges , lequel estoit né et marié audict pays de Guyenne , luy priant qu' il teint la main que son maistre acceptast ce party , lequel estoit trop plus grand que celluy qu' il demandoit , et qu' ilz feüssent bons amys , en vivant ainsi que deux frères , et que luy et ses serviteurs y auroient prouffit , et especiallement luy ; et les asseüroit bien le roy qu' il n' y auroit point de faulte qu' il ne baillast la possession dudict pays.
Et en ceste façon monseigneur Charles fut gaigné et print ledict partaige de Guyenne , au grand desplaisir du duc de Bourgongne et de ses embassadeurs , qui estoient sur le lieu.
Et la cause pour quoy le cardinal Ballue , evesque d' Angers , et l' evesque de Verdun furent prins , fut pour ce que ledict cardinal escrivoit à monsr de Guyennne , l' enhortant de ne prendre nul autre partaige que celuy que ledict duc de Bourgongne luy avoit procuré par la paix faicte à Peronne , laquelle avoit esté jurée et promise entre ses mains , et luy faisoit remonstrances touchant ce cas , qui luy sembloient necessaires , lesquelles estoient contre le voulloir et intention du roy.
Ainsi , ledict monseigneur Charles devint duc de Guyenne l' an mil quattre cens soixante et neuf et en eut bonne possession : le pays , avec le gouvernement de la Rochelle ; et se veïrent le roy et luy ensemble et y furent longuement.
.
