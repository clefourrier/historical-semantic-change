En toutes choses commencier on doit appeller   le Createur des creatures, qui est maistre de toutes les choses   faictes et a faire, qui doivent tendre a perfection de bien et les autres   pervenir selon les vices des creatures.
Et pour ce, au commencement   de ceste hystoire, je, cognoicent que je ne soye pas digne   de lui requerir, supplie a sa haulte dignité que ceste histoire je   puise achever a sa gloire et louenges, et au plaisir de mon tres   hault, puissant et redoubté seigneur, Jehan, filz de roy de France,   duc de Berry et d'Ouvergne, conte de Poictou et d'Ouvergne,   laquelle histoire j'ay commencé selon les vrayes coroniques que   j'ai euez tant de lui comme du conte de   Salbery en Angleterre et plusieurs livres qui ont esté trouvez,   par ce que sa noble serour Marie, fille de Jehan, roy de France,   duchesse de Bar, marquise du Pont, avoit supplié d'avoir la dicte   hystoire à mon dessusdit seigneur, son tres chier et amé frere,   lyquelz a tant fait qu'il en a sceu au plus prez de la droite verité   qu'il a peu, et m'en a commandé a faire le traictié de l'ystoire qui   cy après s'ensuit.
Et je commenceray de cuer diligent, de mon   povre sens et povoir, en ay fait le mieulx que j'ay sceu.
Si prie a   mon Createur que mon tres redoubté seigneur le veulle prendre   en gré, et aussi tous ceulx qui l'orront lire.
Et commencay ceste   hystoire a mettre en prose le mercredi devant la Saint Cleyment   en yver l'an de grace mil CCCIIIJxx et XIJ.
Et suppli humblement   a tous ceulx qui l'orront lire ou le liront, se je y mespren a leur   gré en nulle maniere, qu'ilz le me veuillent pardonner, car certainement   je l'ay fait au plus justement que j'ay peu, selon les croniques   que je cuide estre vrayes.
David le prophete dit que les jugemens et punicions   de Dieu sont comme abysme sans rive et sans fons,   et n'est pas saige qui les cuide comprendre en son engin.
Et croy   que les merveilles qui sont par universel terre et monde sont les   plus vrayes, comme les choses dictes faees, comme de pluseurs   autres.
Doncques la creature ne se doit pas pener par oultrageuse   presumpcion que les jugemens et fais de Dieu vueille comprendre   en son entendement, mais y penser et soy esmerveillier; et, en soy   esmerveillant, considerer comme il saiche doubter et glorifier Cellui   qui si celeement juge.
La creature de Dieu raisonnable doit entendre, selon que dit   Aristote, que des choses invisibles, selon la distinction des choses   qu'il a faictes ça jus, et que par leur presence de leur estre et nature   le certifie, si comme saint Pol le dit en l'epistre aux Rommains,   que les choses qu'il a faictes seront veues et sceues par la creature   du monde.
C'est l'omme qui voit les livres lire et adjouste foy es   atteurs, entendre les anciens; les provinces, terres et royaumes   visiter.
L'en treuve tant de merveilles, selon commune   estimacion, et si nouvelles que humain entendement est   contraint de dire que les jugemens de Dieu sont abisme sans fons   et sans rive, et sont ses choses merveilleuses, et en tant de formes   et manieres diverses, et en tant de pays, selon leur diverse nature,   espandues, que, sauf meilleur jugement, je cuide qu'onques homme,   se Adam non, n'ot parfaicte congnoissance des euvres invisibles   de Dieu, pour quoy il ne puist de jour en jour prouffiter en science   et oïr ou veoir chose qu'il ne puist croire estre veritables, lesquelles   le sont.
Et ces termes je vous met avant pour les merveilles qui   sont en l'ystoire de quoy je vous pense a traictier, au plaisir de   Dieu, mon Createur, et au command de mon dessuz dit tres puissant   et noble seigneur.
Laissons les atteurs ester et racontons ce que nous avons ouy   dire et raconter a noz anciens, et que cestuy jour nous oyons dire   qu'on a veu ou pays de Poictou et ailleurs, pour coulourer nostre   histoire a estre vraye, comme nous le tenons, et qui nous est publiée   par les vrayes croniques.
Nous avons   oy raconter a noz anciens que en pluseurs parties sont apparues   a pluseurs, tres famillierement, choses lesquelles aucuns appelloient   luitons, aucuns autres les faes, aucuns autres les bonnes   dames, qui vont de nuit.
Et de ceulx, dit uns appellez Gervaise,   que les luitons vont de nuit et entrent dedens les maisons sans   les huys rompre ne ouvrir, et ostent les enfans des berceulx et   bestournent les membres ou les ardent.
Et, au departir, les laissent   aussi sains comme devant, et a aucuns donnent grant eur en   ce monde.
Encores dit le dit Gervaise que autres fantasies s'apperent de   nuit, en guise de femmes a face ridee, basses et en petite estature,   et font les besoingnes des hostelz liberalment, et nul mal ne faisoient.
Et dist que pour certain il avoit veu en son temps ung ancien   homme qui racontoit pour verité qu'il avoit veu en son temps   grant foison de telles choses.
Et dit encores que les dictes faees   se mettoient en forme de tres belles femmes, et en ont pluseurs   hommes prinses pour moilliers, par my aucunes convenances   qu'elles leur faisoient jurer, les uns qu'ilz ne les   verroient jamais nues, les autres que le samedy n'enquerroient   qu'elles seroient devenues, aucunes, se elles avoient enfans, que   leurs maris ne les verroient jamais en leur gesine.
Et tant qu'ilz   leur tenoient leurs convenances, ilz estoient regnans en grant audicion   et prosperité.
Et si tost qu'ilz defailloient, ilz les perdoient   et decheoient de tout leur bon eur petit a petit.
Et aucuns convertissoient   en serpens un ou pluseurs jours la sepmaine.
Et dit le dit   Gervaise qu'il creoit que ce soit par aucuns meffaiz secrez au monde   et desplaisans a Dieu pourquoy il les punist si secretement en ces   miseres que nulz n'en a congnoissance fors lui.
Et pour ce compare   il les secrez jugemens de Dieu es abismes sans fons et sans rive,   combien que toutes choses sont sceues non par un seul, mais par   pluseurs.
Et voit on que, quant uns homs n'aura oncques yssu   de sa contree, qu'il a des choses veritables assez prez de sa contree   et region, que jamais ne vouldroit croire par l'ouïr dire, s'il ne le   voit.
Et quant de moy, qui n'ay pas esté gueres loing,   j'ay veu des choses que pluseurs ne pourroient croire   sans le veoir.
Gervaise propre nous met en exemple d'un chevalier nommé   Rogier du Chastel de Rousset, en la province d'Auxci, qui trouva   une faee et la voult avoir a femme.
Elle s'i consenty par tel convenant   que jamais nue ne la verroit.
Et furent grant temps ensemble,   et croissoit le chevalier en grant prosperité.
Or advint,   grant temps après, que la dicte faee se baignoit.
Il, par sa curieuseté,   la voult veoir, et tantost la faee bouta sa teste dedens l'eaue   et devint serpente, n'oncques puis ne fu veue, et le dit chevalier   declina petit a petit de toutes ses prosperitez et de toutes ses choses.
Ne nous vueil plus faire de proverbes ne d'exemples.
Et ce que   je vous en ay fait, c'est pour ce que je vous entend a traictier comment   la noble et puissant forteresse de Lisignen en Poictou fu fondee   par une faee, et la maniere comment, selon la juste cronique   et la vraye histoire, sans y appliquier chose qui ne soit veritable   et juste de la propre matiere.
Et me orrez declairer la noble lignie   qui en est yssue, qui regnera jusques en la fin du monde, selon   ce qu'il appert qu'elle a regné jusques a ore.
Mais pour ce que j'ay   premierement commencié a traictier des   faees, je vous vouldray dire dont celle faee vint qui fonda la noble   place et forteresce de Lisignen dessus dit.
Il est verité qu'il ot jadis un roy en Albanie qui fut moult vaillans   homs.
Et dit l'ystoire qu'il ot de sa premiere femme pluseurs   enfans, dont l'ystoire dit que Mataquas, qui fu pere Florimont,   fu ses premiers filz.
Cellui roy ot a nom Elinas et fu moult puissant   et preux chevaliers de sa main.
Or advint que, après le trespassement   de sa femme, que il chassoit en une forest prez de la   marine, en laquelle forest il avoit une moult belle fontaine.
En ce   moment print grant soif au roy Elinas, et tourna son chemin vers   la fontaine.
Et quant il approucha de la dicte fontaine, il entrouy   une voix qui chantoit si melodieusement que il ne cuida pas pour   l'eure que ce ne feust voix angelique, mais toutes foiz il entendy   assez, par la grant doulcour de la voix, que c'estoit voix femmenine.
Lors descendy du cheval, pour ce que il ne feist trop grans   escroiz, et l'attacha a une branche, et s'en va petit a petit vers la   fontaine le plus couvert des raims et des arbrissiaux qu'il pot.
Et, a l'approuchier de la fontaine apperceut   la tres plus belle dame qu'il eust oncques jour veu, a son adviz.
Lors s'arresta tous esbahiz de la grant beauté qu'il perceut en celle   qui tousjours chantoit si melodieusement que oncques seraine,   faee, ne nuimphe ne chanta tant doulcement.
Lors s'arresta ly rois   tous esbahiz tant de la beauté et du noble atour de la dicte dame   comme de son doulz chant.
Lors se quaity au mieulx qu'il pot   de menus arbrissiaux, de paour que la dame ne l'apperceust, et   entroublia toute sa chace et la soif qu'il avoit par devant, et commenca   a penser au chant et a la beauté de la dame, telement qu'il   ne scet s'il est jour ou nuit, ou s'il dort ou veille.
Comment le roy Elinas vint a la fontaine et  comment il parla a la dame et l'ot a femme.
Comment le roy Elinas vint a la fontaine et   comment il parla a la dame et l'ot a femme.
Ainsi comme vous povez ouïr, fu ly roys Elinas repeuz et si   abusez tant du doulz chant que de la beauté de la dame qu'il   ne scet s'il dort ou se il veille.
Et celle chante tousjours si doulcement   que c'estoit grant doulcour a l'ouïr.
Elinas en fu tous abusez   et si oubliez que il ne lui souvint de nulle chose fors de ce qu'il   voit et oit, et demoura la en cel estat moult grant temps.
Et lors vindrent deux de ses chiens courans qui lui saillirent   contremont, lui faisant grant feste, et il tressault comme uns homs   qui yst de son dormir, et lui souvint de sa chasse, et ot lors si grant   soif que, sans adviz ne sans mesure, vint sur la fontaine et print   le bacin qui y pendoit a une grant chayenne, si puisa de l'eaue et   but.
Et lors regarda la dame qui ot laissié le chanter, et la va saluer   tres humblement en lui portant le plus grant honneur et reverence   qu'il oncques pot.
Et celle, qui savoit moult de bien et d'onneur,   lui respondy moult gracieusement.
« Dame, dist ly roys Elinas, par   vostre courtoisie ne vous vueille desplaire   se je vous enquier de vostre estre ne de qui vous estes, car la cause   qui m'y muet si est telle que je vous diray.
Chiere dame, plaise   vous assavoir que je scay et congnois ce pays tout environ, et sachiez   que a quatre ou a cinq lieues de cy n'a recest, ne forteresse   nulle, excepté celle dont je me suy huy partiz, qui est environ a   deux lieues de cy.
Et pour tant, m'emerveil je de quel part si belle   ne si gracieuse creature que ly corps de vous est, puet estre cy   venue, si seule de compaignie.
Et pour Dieu, pardonnez moy, car   je fay grant oultraige de l'enquerre, mais le grant desir de le savoir   me fait faire cel oultraige.
Sire chevaliers, fait la dame, cy n'a point d'oultrage, mais vous   muet de grant courtoisie et de grant honneur.
Et sachiez, sire   chevaliers, que je ne seray mie longuement seule quant il me plaira.
Mais j'en ay envoyees mes gens devant pour le grant plaisir que   j'avoye prins en ce bel lieu ou je me deduisoye maintenant, comme   vous avez ouy.
» Atant vint, a ce parler, uns varlès bien acesmez   et montez sur un gros trottier.
Et admenoit ung moult bel pallefroy   en destre si richement enharnachié que   ly rois Elinas fu tous esbahiz de la richesse, et dist a lui mesmes   qu'il n'avoit oncques mais veu si riche.
Et dist ly varlez a la dame:   « Ma dame, il est temps de venir quant il vous plaira, car tout est   prest.
» Et celle dist: « De par Dieu.
» Puis a dit au roy: « Sire chevaliers,   a vostre congié et grans mercis de vostre courtoisie.
» Lors   vint au palefroy pour monter, mais ly roys s'avanca et lui aida a   monter moult doulcement.
Celle l'en mercia et s'en part, et ly roys   vint a son cheval et monte.
Atant es vous ses gens qui le queroient, et lui dirent qu'ilz avoient   prins le cerf, et le roy leur dist: « Ce me plaist.
» Lors commence a   penser a la beauté de la dame, et la print si fort a amer que il ne   scot quel contenance prendre et dist a ses gens: « Alez vous en devant,   et je vous suivray assez tost.
» Et cilz s'en vont qui bien apperceurent   que ly roys avoit trouvé quelque chose.
Mais ilz se partent   de lui, car ilz ne l'osent reffuser, et il tourne le frain du cheval et   se met les grans eslaiz tout le chemin qu'il avoit veu la dame tourner.
L'ystoire nous dit que tant suivit ly roys   Elinas la dame, que il la rataint en la forestz, ou il avoit grant   foison d'arbres haulx et droiz, et estoit en l'esté, que le   temps estoit doulz et gracieux et ly lieux de la forest estoit   moult delictables.
La dame ouy la frainte du cheval au roy   Elinas, qui venoit grant aleure.
Si dist a son varlet: Arreste et   attendons ce chevalier, car je croy qu'il a oublié quelque chose a la   fontaine, ou nous dire partie de sa voulenté dont il n'estoit mie   pour l'eure advisié, car nous l'avons veu fort pensif.
« Dame, dist   le varlet, a vostre plaisir.
»  Estes vous venu le roy qui sans arrest vint vers la dame, comme   s'il ne le eust oncques plus veue, et la salue moult effreement, car   il estoit si souspriz de s'amour qu'il n'y savoit contenance.
La   dame, qui congnut assez qui il estoit et comment il advendroit   de son emprise, lui dist: « Roy Elinas, que vas tu querant aprez   moy si hastivement? Emporté je rien du tien? » Quant Elinas se   ouy nommer, si fu moult esbahiz, car il ne congnoissoit celle qui   parloit à lui.
Si respondy: « Tres chiere dame, du mien n'emportez   vous rien fors tant que vous passez par my   mon pays, et est la villenie a moy, quant vous estes estrangiere,   que je ne vous recoif en mon pays plus honnourablement que je   ne puis faire ycy.
Dont, respondy la dame, roy Elinas, je vous en   tien bien pour excusé, et vous pry, se vous ne voulez autre chose,   que vous ne laissiez ja a retourner pour ceste querele.
» Lors respondy   ly roys: « Tres chiere dame, autre chose quier je bien.
Et   quoy? » dist elle.
« Dittez hardiement.
Ma chiere dame, puisqu'il   vous plaist, je le vous diray.
Je desire tant que nulle autre chose   plus, d'avoir vostre bonne amour et vostre bonne grace.
Par ma   foy, dist la dame, a ce n'avez vous pas failly, mais que vous n'y   pensez fors toute honneur, car ja homme n'aura m'amour en soingnentaige.
Haa, ma tres chiere dame, dist ly roys Elinas, je ne   pense a nul cas deshonneste.
Dont, dist la dame, qui bien savoit   qu'il estoit espris de s'amour: Se vous me voulez prendre a femme   et jurer que, se nous avons enfans ensemble, que vous ne mettrez   ja peine de moy veoir en ma gesine, ne ne ferez par voye quelconques   tant que vous me voiez, je suiz celle qui   obeiray a vous comme loyal moillier doit obeir a son espoux.
» Et   le roy lui jura ainsi.
Que vous feroy je long compte? Ilz furent espouzez, et menerent   longtemps bonne vie ensemble.
Mais ly pays du royaume   d'Albanie estoient moult esbahiz qui celle dame estoit, combien   qu'elle gouvernast saigement et vaillaument.
Mais Mataquas, qui   estoit filz du roy Elinas, la haioit moult.
Or advint qu'elle fu enceinte   de trois filles et les porta son terme et delivra au jour.
La   premiere nee ot a nom Melusigne, la seconde Melior, la tierce Palestine.
Le roy Elinas n'estoit pas pour lors au lieu, mais son filz   Mataquas y estoit, et regarda ses trois sereurs qui furent tant belles   qu'a merveilles.
Il s'en vint devers le roy son pere, et lui dit: « Ma   dame la royne Presine, vostre femme, vous a apporté les trois   plus belles filles qui oncques feussent veues.
Sire, venez les veoir.
»  Ly roys Elinas, a qui il ne souvenoit de la promesse qu'il avoit   fait a Presine, sa femme, dist: « Beau filz, si feray je.
» Et s'en vint   despourveuement et entra en la chambre ou Presine baignoit ses   trois filles.
Et, quant il les vit, il ot grant joye   et dist: Dieux beneye la mere et les filles.
Quant Presine l'ouy,   si respondi moult horriblement: « Faulx roys, tu m'as failli de convenant,   dont il te mesavenra, et m'as perdue a tousjours mais.
Et scay bien que c'est par ton filz Mataquas.
Et me fault partir   soubdainement, mais encore seray je vengié de ton filz, ou de ses   hoirs, par ma seur et compaigne la dame de l'Ille Perdue.
» Et a   ce parler print ses trois filles et s'esvanoy que puis ne fu veue ou   pays.
Comment le roy Elinas fu esbahi quant il les vit ainsi partir.
Comment le roy Elinas fu esbahi quant il les vit ainsi partir.
L'ystoire dit que, quant Elinas ot perdue Presine et ses trois   filles, il fu si esbahiz qu'il ne scot que faire   ne que penser.
Mais fu depuis, l'espace de VIIJ.
ans, qu'il ne faisoit   que plaindre, gemir et souspirer, et faire griefz lamentacions pour   l'amour de Presine, qu'il amoit de loyal amour.
Et disoit le peuple   de son païs qu'il estoit affollez, et donnerent le gouvernement du   royaume d'Albanie a Mathaquas, son filz, qui gouverna vaillaument   et tint son pere en grant chierté.
Les barons d'Albanie   lui donnerent une orpheline qui estoit dame de Duras et de Florimons,   qui depuis souffry moult de peines en son temps.
Mais   nostre histoire n'est pas emprise pour lui, et pour tant nous en   tairons nous et procederons en nostre hystoire et vraye matiere.
L'ystoire nous dit que, quant Presine party de Elinas atout   ses trois filles, qu'elle s'en ala atout elles en Avalon, nommé l'Ille   Perdue, pour ce que nulz homs, tant y eust esté de foiz, n'y sauroit   rassegner, fors par aventure.
Et la nourry ses filles jusques en   l'aage qu'elles orent XV.
ans.
Et les menoit, tous les matins, sur   une haulte montaigne laquelle estoit appellée, si comme l'ystoire   dit, Eleneos, qui vault autant dire en françois comme montaigne   florie, et de la elle povoit assez veoir la terre   d'Albanie.
Puis disoit a ses trois filles en plourant: « Filles, veez   vous la le pays ou vous fustes neez et ou vous eussiez eu vostre   partie, ne feust la fausseté de vostre pere, qui vous et moy a mis   en grant misere sans fin jusques au jour du Hault Juge, qui punira   les maulx et essaucera les biens.
»  Lors Melusigne lui demanda: « Ma dame, quelle faulseté vous   fist nostre pere pour quoy nous avons ceste griefté? » Et elle leur   compte tout ainsi comme vous avez ouy dessus.
Et celle Melusigne   remist sa mere en autres paroles en demandant les estres et les   noms des villes et des chasteaulx du pays d'Albanie.
Et en ce   racontant, descendirent de la montaigne et vindrent en Avalon.
Et lors icelle Melusigne traist Melior sa serour, et Palestine,   s'autre serour, a part, et leur dist: « Mes chieres seurs, or regardez   la grant griefté et misere ou nostre pere a mis nous et nostre mere,   qui eussiemes esté en si grant aise et en si grant honnour.
Or n'en   est il bon a faire? Quant a moy, de ma partie, je m'en pense a   vengier, car aussi pou de soulaz qu'il a empetré a nostre   mere par sa faulseté, je lui pense a faire.
» Et les autres   deux lui respondirent: « Vous estes nostre ainsnee, nous vous suivrons   et avouerons ce que vous en vouldrez faire.
Par ma foy,   dist Melusigne, mes suers, vous monstrez amour de vrayes filles   a vostre mere, et c'est moult bien dit.
Et j'ay advisié, se il vous   semble bon, que nous l'enclouons en la merveilleuse montaigne   de Norhonbelande nommee Brumbloremllion, et de la n'ystra de   toute sa vie.
Ma suer, dist lors chascune, or nous en delivrons,   car nous avons grant desir que nostre mere soit vengie de la desloyauté   que nostre pere lui a faitte.
»  Lors firent les trois sereurs tant que par leur faee condicion,   que elles prindrent leur pere et l'enclouirent en la dicte montaigne.
Et vindrent a leur mere et lui dirent: « Mere, il ne te doit chaloir   de la desloyauté de nostre pere, s'il l'a t'a faicte, car il en a son   paiement, car jamais n'ystra de la montaigne de Brumbloremllio,   ou nous l'avons encloz, et la usera son temps en doulour.
Haa,   dist Presine, qui bien le savoit, faulses et mauvaises, et tres ameres   et dures de cuer, vous avez mal fait, quant cellui qui vous avoit   engendrees vous avez ainsi pugny par vostre faulx et orguilleux   couraige, car c'estoit ce ou je prenoye toute   la plaisance que j'avoie en ce monde mortel, et vous la m'avez   tollue.
Sachiez que je vous en paieray bien la merite selon la   desserte.
Tu, Melusigne, qui es l'ainsnee et celle qui deusses estre la plus   congnoissans, c'est par toy, car le scay bien, que ceste dure chartre   et prison a esté donnee a ton pere, et pour ce en seras tu la premiere   punie.
La vertu du germe de ton pere toy et les autres eust   attrait a sa nature humaine, et eussiés esté briefment hors des   meurs, nimphes et faees, sans y retourner.
Mais desormais je te   donne le don que tu seras tous les samedis serpente du nombril   en aval.
Mais, se tu treuves homme qui te veuille prendre a espouse,   que il te convenance que jamais le samedy ne te verra, non qu'il   te descuevre, ne ne le die a personne, tu vivras cours naturel comme   femme naturelle, et mourras naturelment.
Et, non contretant, de   toy ystra noble lignie moult grant, et qui feront de grans et haultes   prouesces.
Et se tu es dessevree de ton mary, saiches que tu retourneras   ou tourment de devant, sans fin, tant que le Hault Juge   tendra son siege.
Et t'apparras trois jours devant   que la forteresse que tu feras et nommeras de ton nom,   devra muer seigneur, et aussi quant ly uns des hoirs qui de ta   lignie ystront devra mourir.
Et tu, Melior, je t'ay ordonné en la Grant Armenie un chastel   bel et riche, ou tu garderas un esprevier jusques a tant que le   Hault Maistre tiendra son siege.
Et la tout chevalier de noble   lignie qui y vouldront venir veillier la sourveille et la veille et le   jour XXVe de juing, sans sommeillier, auront un don de toy des   choses que on puet avoir temporelment des terriennes choses, sans   demander ton corps, ne t'amour, en estat de mariage ou d'autre   conjunction naturelle.
Et ceulx qui ce don te demanderoient, sans   eulx vouloir deporter, seroient infortunez jusques à la IXe lignie   et seroient dechaciez de toutes leurs prosperitez.
Et tu, Palestine, tu seras enclose en la montaigne de Coingo,   atout le tresor de ton pere, tant que uns chevaliers de vostre lignie   y vendra, ly quelz aura le tresor et en aidera a conquerir la terre   de promission et te delivrera de la.
»  Les trois sereurs furent moult doulentes, et lors partirent de   leur mere.
Melusigne s'en ala par my les   grans forestz et boscaiges, Melior ou chastel de l'Esprevier en la   Grant Armenie, Palestine en Coingnigo, ou pluseurs l'ont puissedy   veue.
Car je l'ay proprement ouy dire au roy d'Arragon et autres   pluseurs de son royaume.
Et ne vous vueille desplaire se je vous   ay ceste adventure amenteue, car c'est pour raison de l'istoire   de quoy je pense a traictier, de quoy j'ay dessus parlé.
Et desormais   vueil entrer en la droicte matiere de la vraye histoire.
Mais avant   vous diray comment le roy Elinas fina et comment Presine le   mist dedens la montaigne et ensevely en un noble sercuel, comme   vous orrez cy après.
Long temps fu ly roys Elinas en la montaigne, et tant que la   mort, qui tout affine, le prist.
Lors vint Presine et l'ensevely en   une si noble tombe que nulz ne vit oncques si noble ne si riche.
Et y a en la chambre tant de richesse que c'est sans comparoison,   comme chandelabres d'or et de riches pierres, torches, lampes qui   y ardent jour et nuit.
Et aux piez de la tombe mist une ymage   d'albastre de son hault et de sa figure, si bel et si riche que plus   ne povoit, et tenoit la dicte ymage un tablel   d'or ou toute l'aventure dessusdicte estoit escripte.
Et estably   un jayant fier et horrible, qui gardoit ce lieu, et tenoit tout le païs   en subjection et pactiz.
Et ainsi le tindrent pluseurs jayans après   lui, jusqu'a la venue de Gieffroy au grant dent, dont vous orrez   cy aprez.
Or avez vous ouy du roy Elinas et de Presine.
Si vous   vueil desormais commencier la vraye histoire des merveilles du   noble chastel de Lisignen en Poictou, et comment ne par quel   maniere il fu fondez.
La vraye histoire nous raconte qu'il ot jadiz en la Brute Bretaigne   un noble homme, lequel ot riote au nepveu du roy des Bretons,   et l'occist.
Si n'osa demourer ou pays, mais print toute sa finance   et s'en vint sur haultes montaignes marchissans aux reffuges   du Rosne et de pluseurs autres gros fleuves, et estoit le pays non   habitez.
Et, si comme l'ystoire dit, il y trouva un jour, sur une   fontaine, une belle dame qui lui dist aucques toute s'aventure.
Et, au long aler, ilz s'entramerent, et lui fist la dame moult de   confors.
Et bastirent ou lieu et pays desert pluseurs fors, villes   et habitacions firent, et fu le pays en assez brief temps assez peuplez.
Et s'aviserent comment ilz nommeroient   le pays, et pour ce qu'ilz l'avoient trouvé plain de forestz   et boscaiges, ilz l'appellerent Forez, et encores est il ainsi nommez.
Or advint qu'il ot entre la dame et le chevalier une riote, ne scay   pas bonnement de quoy.
Mais elle se party de lui soubdainement,   de quoy le chevalier fu moult doulens.
Ce non contrestant il croissoit   tousjours en grans prosperitez et en grans honneurs.
Or advint   que les nobles de son pays lui pourveirent une bien haulte gentilz   femme, qui estoit sereur du conte de Poictiers qui pour le temps   regna.
Et en ot pluseurs enfans masles.
Entre les autres il en y   ot un, le tiers, que l'en appella Remondin, qui estoit trop durement   beaulx et gracieux, et bien entechiez.
Et ou temps que cellui Remondin   povoit avoir de XIIIJ.
à XV.
ans, ly contes de Poittiers tint   une grant feste pour un filz qu'il avoit, qu'il voult faire chevalier.
Et n'avoit plus de filz, et avoit une fille moult belle, la quelle fu   nommee Blanche, et ly filz fu nommez Bertrans.
Ly contes Emeris   manda moult noble baronnie pour l'amour de la chevalerie de   son filz.
Et manda lors au conte de Forestz   qu'il venist a sa feste, et admenast trois de ses filz ainsnez, car   il les vouloit veoir.
Le conte de Forez vint a son mandement le   plus honnourablement qu'il pot, et admena ses trois filz.
La feste   fu moult grant, et furent faiz pluseurs chevaliers nouveaulx pour   l'amour de Bertrand, le filz au conte de Poittiers, qui fut, la journee,   fait nouveaulx chevaliers.
Et fut la fait chevalier ly ainsnez   filz au conte de Forez.
Et jousta on bien et bel, et continua la feste   VIIJ.
jours tous entiers.
Et donna le conte Aymery de Poittiers   moult de riches dons.
Et a la departir de la feste, demanda le conte Aymery de Poictiers   a cellui de Forez qu'il laissast Remondin, son nepveu, et qu'il   ne lui chaulsist jamais de lui, car il le pourverroit bien.
Le conte   de Forestz lui ottroya, et demoura Remondin avec le conte, son   oncle, qui moult l'ama.
Et departy la feste moult amoureusement   et moult honnourablement.
Et a tant se taist l'ystoire a parler du   conte de Forez, qui s'en ala en son pays atout ses deux filz ainsnez   et sa mesnie, et procede avant a parler du   conte Aymery de Poictiers et de Remondin.
L'ystoire nous certiffie, et aussi la vraye cronique, que cil conte   Aymery fu grant pere de l'ayeul saint Guillaume, qui relenqui   toute possession mondaine pour servir Dieu Nostre Createur, et se   mist en l'ordre et religion des Blans Manteaulx.
Mais de ce ne vous   vueil faire long procès, ains vueil proceder avant du conte Aymery   et de nostre vraye matiere.
L'ystoire dit que cilz contes Aimery   fu un tres vaillans homs, et qui ama toutes noblesces et fu ly plus   saiges d'astronomie qui feust a son temps ne depuis Aristote.
Car,   si comme dit l'ystoire, par ce temps nulz n'osoit faire apprendre   ses enfans nul des VIJ.
ars qui sont apris par le noble art de rethorique,   tant grammaire comme musique, phisique, philosophie, geometrie,   theologie, ne les autres nobles sciences, s'ilz n'estoient nobles.
Et   pour lors estoient les sciences chier tenues et prisiees plus qu'elles   ne sont ores.
Et les haulx princes veoient plus cler en leurs affaires   par les sciences qui lors estoient aprinses en   temps deu, que s'ilz feussent innocent des sciences, et sentoient   en brief le vif des conseulx que on leur monstroit.
Et ainsi je croy   que cuer de noble estrattion qui a la science des nobles vertus des   ars dessuz diz ou cuer, qu'il n'en sauroit meserrer si tost que cil   qui auroit aprins les ars par avarice de vouloir enrichir, par dissimilitude   de complaire aux princes, et non monstrer le vif du droit,   car rudesse de nature ne se puet bonnement appliquer a la nature   nourrie en noblesse.
Quant de ce je vous lerray ester le parler, et   retourneray au conte Emery et Remondin, quel chose il leur advint   cy après.
Au temps que ly contes Eimery regna, l'ystoire tesmoingne que   de moult de sciences il estoit plains, et especialment de celle d'astronomie,   comme j'ay dessus dit.
Et sachiez qu'il amoit tant Remondin   que plus ne povoit, et l'enfant luy, et se penoit moult de servir le   conte, son oncle, et de lui faire plaisir.
Ly contes si amoit moult   les chiens et les oysiaux, et avoit foison de braques, levriers,   chiens courans et liemiers, braconniers, faulconniers,   oysiaux de proye et chiens chacerez de toutes manieres.
Or advint,   si comme l'ystoire tesmoingne, que ly uns de ses forestiers lui vint   annoncier qu'il avoit en la forest de Colombiers le plus merveilleux   porc que l'en eust veu grant temps avoit ou pays, et que c'estoit   ly plus beaulx deduiz qui y feust grant temps a.
« Par foy, dist ly   contes, ce me plaist.
» Or faictes que les veneurs et les chiens soient   prestz demain, et nous yrons a la chace.
« Monseigneur, dist le   forestier, a vostre plaisir.
» Ainsi se party du conte, et appresta tout   ce qu'il appertenoit pour la chasse au jour que le conte lui avoit   ordonné.
Le conte Emery se party de Poictiers a grant foison de chevaliers   et de barons.
Et estoit Remondin tousjours au plus prez de   lui, sur un coursier, l'espee ceinte et l'espie au col.
Lors vindrent   en la forest, et commenca la chace.
Ly pors fu fiers et orguilleux,   et devoura pluseurs levriers et alans, et prinst son cours par la   forest qui estoit haulte et droicte, et commenca   grant la huee.
Mais ly porcs ne doubtoit riens, mais rendoit estal   tel qu'il n'y ot si hardy chien qui l'osast actendre, ne sy hardy   veneur qui l'osast enferrer.
Lors vindrent chevaliers et escuiers,   mais il n'y ot si hardy qui osast mettre pié a terre pour l'enferrer.
Lors vint le conte, qui s'escrie a haulte voix: « Comment! Cilz   filz de truye nous esbahira il tous? » Quant Remondin ouy son oncle,   si ot grant vergoingne, et sault du courcier a terre, l'espie ou poing,   et s'en vint vistement devers le porc, et le fiert en l'escu, de grant   ayr.
Et le porc s'escout et le getta a genoulx a terre, mais il ressault   sus comme preux et vistes, et le cuide renferrer.
Mais le porc   tourne et se met au cours par telle maniere qu'il n'y ot chien ne   chevalier ne homme qui n'en perdist la trace et veue, fors que le   conte et son nepveu Remondin, qui estoit remontez et le suivoit   si asprement devant le conte et devant tous que ly contes ot grant   paour que ly porcs n'affoulast son nepveu, et lui escrie a haulte   voix: « Beau nepveu, laissiez ceste chace.
Que maudiz soit qui la nous a annonciee, car, se cilz filz de truye   vous affolle, je ne auray jamais joye.
»  Mais Remondin qui estoit eschauffez, et qui ne ressoingnoit sa   vie, ne fortune bonne ne male qui lui peust avenir, le suit asprement,   et il estoit bien montez, et tousjours le suit le conte qu'a   trace qu'a veue.
Que vous vauldroit longuement tenir le parler?   Tous les chevaulx commencierent a escauchier et a demourer   derriere, fors Remondin et le conte, et tant chacierent que la nuit   fu obscure.
Lors s'arresterent dessoubz un grant arbre, et dist le conte a   Remondin: « Beau nepveu, nous demourrons cy tant que la lune   sera levee.
» Remondin dist: « Si comme il vous plaira, monseigneur.
»  Il descendy, et prist son fusil, et fist du feu.
Un pou aprez, leva la   lune belle et clere, et les estoilles luisoient cler.
Le conte, qui moult   savoit d'astronomie, regarde ou ciel, et voit les estelles cleres, et   l'air pur, et la lune estoit moult belle, sans tache, ne obscurté.
Et entretant que Remondin mettoit paine   a alumer le feu pour faire a son seigneur plaisir, le conte regarde   tousjours ou ciel contremont, et commenca a souspirer parfondement.
Et après les durs et aigres souspirs, disoit: « Vrays Dieux,   comment sont les merveilles que tu as laissiees ca jus en la vertu   de ta chamberiere nature, merveilleuses et diverses en leur expedicion,   se tu n'y espandoies ta grace divine, et especialment de ceste   merveilleuse aventure que je voy ou cours des estoilles que tu as   lassus assises dès le commencement du ciel, par haulte science   d'astronomie dont tu m'as presté une des branches, de quoy je   te doy louer de cuer parfait, et ta Haulte Majesté, ou nulle ne se   puet comparer.
Mais comment pourroit ce estre raisonnablement,   s'il n'estoit en ton invisible jugement, quant par congnoissance   humaine que nulz homs pourroit avoir bien et haulte honnour par   mal faire? Et non contretant, je voy par la haulte science et art   dessus dit, que par ta saincte grace m'as presté, qu'il est ainsi.
» Si   en suy moult esmerveilliez.
Et lors commença a souspirer plus parfondement   que devant.
Remondin, qui avoit alumé le feu, et qui bien   avoit ouy ce que ly conte Aymery avoit dit, en partie, lui dist:   « Monseigneur, le feu est esprins, venez vous chauffer.
Et je croy   qu'en pou de temps vendront aucunes gens qui nous diront toutes   nouvelles, car je croy que la venoison soit prinse, car j'ay ouy   courner, ce me semble, la rassemblee des chiens.
Par foy, dist ly   contes, il ne m'en est gueres.
Plus m'est de ce que je voy.
» Et lors   regarde ou ciel, et commence a souspirer plus fort que devant.
Et   Remondin, qui moult l'amoit, lui dist: « Haa, monseigneur, pour   Dieu, laissiez telz choses ester.
Il n'appertient point a si hault   prince comme vous estes, mettre cure de enquerre de telz ars, ne   de telz choses.
Car, comment qu'il soit, Dieu vous a pourveu de   tres haulte et noble seigneurie et possession terrienne.
Dont vous   vous povez bien passer, s'il vous plaist, de vous donner courroux   ne ennuy pour telles choses qui ne vous pevent ne aidier ne nuire.
Haa, folz, ce dist ly contes, se tu savoies la grant et riche et merveilleuse   adventure que je voy, tu en seroies tous esbahiz.
» Resmondin,   qui n'y pensoit a nul mal, lui respondy: « Mon tres redoubté   seigneur, plaise vous a moy dire que c'est,   s'il se puet faire, et aussi se c'est chose que je doye savoir.
Par   Dieu, dist ly contes, tu le sauras.
Et saiches de certain que je vouldroye   que Dieux ne li mondes ne t'en demandast rien, et l'adventure   te deust avenir de moy mesmes, car je suiz desormais vieulx,   et si ay des hoirs assez pour tenir mes seignouries, car je t'aime   tant que je vouldroie que si haulte honneur feust eslue pour toy.
Et l'aventure si est telle que, se, a ceste presente heure, uns subgiez   occioit son seigneur, qu'il devendroit ly plus riches, ly plus   puissans, ly plus honnourez qui feust oncques en son lignaige, et   de lui ystroit si tres noble lignie qu'il en seroit mencion et remembrance   jusques en la fin du monde; et saiches que c'est vray.
» Lors   respondy Remondin que jamais ne le pourroit croire que tel chose   feust veritable, car ce seroit contre raison que nulz homs peust   avoir bien ne honneur pour faire mortelle trahison.
« Par moy, dist   ly contes, Remondin, croy qu'il est tout vray, tout aussi vray   comme je le t'ay dit.
Par foy, dist ly enfes, ce ne croiray je ja,   car ce n'est mie chose qui face a croire.
»  Et lors commencierent tous deux fort a penser, et lors ouyrent,   au long du boys, un grant escroiz et fort desrompre les menus rams   et le ronceys.
Lors print Remondin son espie qui estoit par terre,   et ly contes traist l'espee, et attendirent ainsi longtemps pour   savoir ce que ce seroit, et se mirent au devant du feu, au lez ou   ilz avoient ouy le bois desrompre.
Et en cel estat demourerent tant   qu'ilz virent ung porc senglier grant et merveilleux, qui s'en venoit,   escumant et morcelant les dens, vers eulx moult horriblement.
« Monseigneur, dist Remondin, montez sus cest arbre, que cilz sengliers   ne vous face mal, et m'en laissiez convenir.
Par foy, dist ly   contes, ja ne plaise a Jhesucrist que je te laisse en ceste adventure.
»  Et quant Remondin l'ot, si se met au devant du senglier, l'espie   ou poing, en bonne voulenté de le destruire, et ly sengliers destourne   de lui et court vers le conte.
Or commence la doulour et la   grant tristece Remondin et le grant eur qui depuis lui vint de ceste   doulereuse tristece, si comme la vraye histoire le nous raconte.
Comment Remondin osccit le conte,, son seigneur,, de l'espie,, et  cuidoit ferir le senglier,, si comme dit l'ystoire.
Comment Remondin osccit le conte, son seigneur, de l'espie, et   cuidoit ferir le senglier, si comme dit l'ystoire.
En ceste partie nous dit l'ystoire que, quant Remondin vint a   l'encontre du senglier pour destourner qu'il ne venist sur son seigneur,   que alors que le sengler l'apperceut, il se destourna de sa   voie et vint vers le conte grant aleure.
Et quant le conte le vit   venir, si regarde lez soy, et vit un espie, et boute l'espie ou feurre,   et print l'espie, et le met soubz la plante du pié et l'abaisse.
Et   ly sengliers vint grant aleure.
Et le conte, qui moult scot de la   chasse, le va enferrer en l'escu, de la pointe de l'espie qui moult   fu agüe.
Mais l'escu du sanglier fu si durs qu'il convint, par la   force du sengler, le conte verser a genoulx.
Et Remondin vint courant, et palmie l'espie, et cuide ferir le sengler   entre les quatre membres, car le senglier estoit enversé du   coup que le conte lui avoit donné, et l'actaint Remondin du taillant   de l'espie sur la soye du doz.
Et il venoit de grant randon.
La lemelle et l'espie eschappa en glissant sur le porc, et vint actaindre   le conte qui estoit versez a genoulx, par my le nombril,   de part en part.
Et Remondin retraist l'espie, et en fiert le porc   tellement que il l'atterra tout mort.
Puis vint au conte, et le cuide   lever, mais ce fu pour neant, car il estoit mort.
Et quant Remondin   vit la playe et le sang qui en yssoit a grant randon, il fu moult   doulens, et le commence fort a regreter et le complaindre en faisant   lamentacions plus griefz que nulz homs ne fist oncques nul   jour de vie, en disant: « Hee, faulse Fortune, comment es tu si   perverse que tu m'as fait occire cellui qui tant m'amoit, cellui qui   tant de bien m'avoit fait! Hee, Doulx Pere   puissant, ou sera ores ly pays ou cest fors divers pecheur se   pourra tenir.
Certes, tuit cilz qui orront parler de ceste mes prison,   me jugeront, et auront droit, a mourir de honteuse mort et en grief   martire, car plus fausse ne plus mauvaise trahison ne fist oncques   pechierre.
Terre, que ne te euvres tu! Si m'engloutiz et me met   avec le plus obscur et le plus hydeux des angels, qui jadiz fu ly   plus beaulx de tous, car je l'ay bien desservi.
» En ceste doulour et   lamentacion fu grant espace.
Lors s'avisa a lui mesmes et dist:   « Messire, qui la gist mort, me dist, se telle adventure m'avenoit,   que je seroie ly plus honnourez de mon lignaige.
Mais je voy bien   tout le contraire, car je seray ly plus maleureux et ly plus deshonnourez,   et certes c'est bien droit.
Non contrestant, puis qu'il ne   peut autrement estre, je partiray de ces marches et m'en yray   querir adventure en lieu ou je pourray esperir mon pechié, s'il   plaist a Dieu.
» Lors vint a son seigneur.
Si le baise tout en plourant   et triste de cuer que il ne disist un mot pour tout l'or du monde;   et prent son cor et lui met sur le pitz.
Et monta a cheval, et s'en   va grant aleure au travers de la forest,   ne scet quelle part.
Et si grant dueil va demenant qu'il n'est   corps de creature qui vous sceust dire la dixiesme partie de sa   doulour.
L'ystoire nous dist que, quant Remondin fu partiz de son seigneur,   qu'il ot laissié mort en la forest, emprez le feu et le senglier   aprez, il chevaucha tant par la haulte forest, menant telle doulour   que c'estoit merveilles.
Et chevaucha tant que la nuit le prist et   que il fu myenuit.
Et arriva sur une fontaine nommee la Fontaine   de Soif, et aucuns la nommerent la Fontaine Faee, pour ce que   mainte aventure y est avenue du temps passé et avenoit de jour   en jour.
Et estoit la fontaine en un fier et merveilleux desrubaux,   et avoit grans rochiers au dessus et belle praierie au long de la   valee, oultre la haulte forest.
Et la lune luisoit clere.
Et ly chevaulx   Remondin le portoit tout a son plaisir, ou il vouloit aler, car il   n'avoit adviz en lui de la forte desplaisance que il avoit, ne que se   il dormisist.
Et tant chevaucha qu'il s'approucha durement de la   fontaine.
Et pour lors avoit sur la fontaine trois dames   en esbat, dont entre elles en avoit une qui estoit la   plus seignourie, et leur dame estoit.
Et de ceste voulons nous   parler selon ce que l'ystoire nous en dit.
Comment Remondin trouva les IIJ.
dames sur la Fontaine de Soif.
Comment Remondin trouva les IIJ.
dames sur la Fontaine de Soif.
Or dit l'ystoire que tant porta le cheval Remondin, ainsi pensif   et plein d'ennuy et de meschief qui lui estoit advenu, qu'il ne   savoit ou il aloit, ne il ne conduisoit pas le cheval, mais le portoit   partout la ou il lui plaisoit a aler, sans ce que il lui tournast le   frain a dextre ne a senestre; ne Remondin ne voit ne oit ne entent.
En ce party passa par devant la fontaine ou les trois dames estoient,   sans ce qu'il les veist, et ly chevaulx l'emporte   grant aleure.
Et lors la plus seignourie dist aux autres: « Par   ma foy, cil qui la passe semble gentil homme, mais il ne le monstre   pas, ains monstre qu'il est extraiz de rudesse, quant il passe ainsi   escouteement devant dames ou damoiselles sans les saluer.
» Et ce   disoit elle pour couverture, pour ce que les autres ne perceussent   ce ou elle contendoit, car elle savoit bien qui ly bacheliers fu, ainsi   comme orrez en l'ystoire cy aprez.
Et lors dist aux autres: « Je le   vueil aler a parler.
»  Lors se part des autres et vint a Remondin et print le frain du   cheval, et l'arreste tout quoy en disant: « Par ma foy, vassaulx, il   vous muet de grant orgueil ou de grant niceté de ainsi passer par   devant damoiselles sans les saluer, combien que l'orgueil et la niceté   puet bien estre en vous tout ensemble.
» Et atant se taist.
Et cilz   qui ne l'oit ne entent, ne lui respond mot.
Et celle, comme courroucie,   lui redist autre foiz: « Comment, dist-elle, sire musars, estes   vous si despiteux que vous ne me daigniez respondre? » Et cilz ne   lui respond mot: « Par foy, dist-elle, je croy que cilz jeunes   homs dort sur son cheval, ou il est sours et muet.
Mais je croy que je le feray ja parler, se il oncques parla nul jour.
»  Lors le prent par la main et le tyre fort et ferme en disant: « Sire   vassaulx, dormez vous? » Et Remondin fremist tout ainsi comme   uns homs qui s'esveille en seursault, et met main a l'espee, comme   cil qui cuidoit que les gens du conte lui venissent courir sus.
Et   quant la dame l'appercoit, si scot bien qu'il ne l'avoit pas encores   apperceue, et lui dist tout en riant: « Sire vassaulx, a qui voulez   vous commencier la bataille? Voz ennemis ne sont pas cy present.
Beau sire, je suis de vostre partie.
»  Et quant Remondin l'ouy, si la regarde, et percoit la grant   beauté qui estoit en la dame; si s'en donne grant merveille, et ne   lui semble mie qu'il eust oncques mais veu si belle.
Lors sault jus   du cheval appertement, et l'encline perfaictement en disant: « Tres   chiere dame, pardonnez moy l'injure et la vilenie que j'ay fait   envers vous, car certes j'ay trop mesprins, et je vous jure ma foy   que je ne vous avoye veue ne ouye quant vous   me traïstes par la main.
Et sachiez que je pensoye moult fort a   un mien affaire qui moult me touche au cuer, et je prye a Dieu   qu'il m'en aide a yssir.
Par ma foy, sire, dist la dame, c'est bien   dit, car en toutes choses doit on appeller Dieu en son aide.
Et je   vous croy bien de ce que vous dictes que vous ne m'avez ouye   ne entendue.
Mais ou alez vous a ceste heure, se vous le me povez   bonnement descouvrir? Et se vous ne savez le chemin, je vous   vous y aideray a assenner, car il n'a voie ne sentier en ceste forest   que je ne saiche bien ou ilz vont, et vous fiez tout seurement en   moy.
Par ma foy, madame, dist Remondin, grans mercis de vostre   courtoisie.
Sachiez que j'ay pery mon chemin la plus grant partie   du jour jusques a maintenant.
» Quant celle voit que il se celoit   si fort contre lui, si lui a dit: « Remondin, par Dieu, riens ne vous   vault le celer; je scay bien comment il vous va.
» Quant Remondin   l'entent et oit qu'elle le nomme, il fu si esbahiz qu'il ne scot que   respondre.
Et elle, qui bien apperceut que il estoit tous honteux   de ce qu'elle savoit tant de son estat, lui   dist: « Par Dieu, Remondin, je suiz, aprez Dieu, celle qui te puet   plus aidier et avancier en ce mortel monde, en tes adversitez, et   ton malefice revertir en bien.
Rien ne te vault le celer.
Je scay   bien comment tu as occis ton seigneur par mespresure, comme de   cas volontaire, combien que pour l'eure tu ne le cuidas pas faire;   et scay bien toutes les paroles qu'il te dist par l'art d'astronomie   dont il fu garny.
»  Quant Remondin l'ouy, si fu plus esbahiz que devant, et lui   respondy: « Chiere dame, vous me dictes verité pure, mais je m'esmerveil   comment vous le povez savoir, ne qui le vous a si tost   annoncié.
» Et celle lui dist: « Remondin, ne t'en esbahiz pas, car je   le scay bien.
Et saiches que je scay bien que tu cuides que ce soit   fantosme ou euvre dyabolique de mon fait et de mes paroles,   mais je te certiffie que je suiz de par Dieu et croy en tout quanque   vraye catholique doit croire.
Et saiches de certain que sans moy   ne mon conseil tu ne pues venir a chief de t'emprise.
Et se tu me   veulz croire, toutes les paroles que tes sires te dist te seront, a   l'aide de Dieu, achevees, et plus qu'il ne t'en   dist, car je te feray le plus seignoury et le plus grant qui oncques   feust en ton lignaige, et le plus puissant terrien.
»  Quant Remondin entendy les promesses de la dame et il lui   ressouvint des paroles que ses sires lui avoit dictes, et considere   aussi le peril ou il est d'estre exilliez ou mort, ou dechaciez de tous   pays ou il peust estre congneuz, si s'avisa qu'il se mettroit a l'aventure   de croire la dame, car il n'avoit que une foiz a passer le crueux   pas de la mort.
Si respondi moult humblement: « Chiere dame, je   vous remercy de la haulte promesse que m'offrez.
Or vueillez savoir   qu'il ne demourra pas pour peine ne pour travail que je n'assouisse   vostre plaisir a mon povoir, se c'est chose que bons crestiens   puist par honneur entreprendre.
Par foy, dist la dame, c'est bien   dit.
Et je ne vous conseilleray chose dont bien et honneur ne vous   doye venir.
Mais il fault premierement que vous me promettez   que vous me prendrez a femme.
Et ne vous doubtez, car seurement   je suiz de par Dieu.
» Et Remondin   jura que si feroit il.
« Or, Remondin, dist elle encores, fault il que vous jurez autre   chose.
Madame, quoy? Je sui tout prest, se c'est chose que je   doye faire bonnement.
Oïl, dist elle, il ne vous puet tourner a nul   prejudice que de tout bien.
Vous me jurerez sur tous les seremens   que preudoms doit faire, que le samedi vous ne mettrez jamais   peine a moy veoir ne enquerre ou je seray.
Et je vous jure, par   le peril de l'ame de moy, que jamais cellui jour je ne feray ja chose   qui vous puist estre atournee fors a toute honneur.
Et cellui jour   ne feray que penser par quelle voye je pourray mieulx accroistre   en haulte valeur vous et vostre estat.
» Et Remondins lui jure ainsi.
Dont reprint la dame le parler.
« Amis, dist la dame, je vous diray que vous ferez.
Ne doubtez   rien, mais alez vous en droit a Poictiers, et quant vous y venrez,   vous trouverez pluseurs qui seront venuz de la chasse, qui vous   demanderont nouvelles du conte vostre seigneur.
Dictez: “ Et comment,   n'est-il pas repairez? ” Ilz diront que   non.
Respondez que vous ne le veistez depuis que la chasse commenca   a estre forte, et que lors le perdistes en la forest de Colombiers,   comme pluseurs firent, et vous en esbahissiez comme les   autres.
Assez tost aprez vendront les veneurs et de ses gens qui   apporteront le conte mort en une lettiere; et semblera a tous que   la plaie soit faicte des dens du porc, et diront tuit que le senglier   l'a mis mort, et que le conte a le senglier occiz, et le tendront pluseurs   a grant vaillance.
La tristour commencera grant.
La contesse,   son filz Bertrans, sa fille Blanche, tuit, grant et menu, menront   dueil.
Faictes dueil comme les autres, vestez le noir comme   les autres.
L'obseque sera fait moult noble, et le terme assennez   que les barons feront hommage au jeusne conte.
Vous revendrez   cy a moy le jour devant que l'ommage se devra faire, et vous me   trouverez en ceste propre place.
Et tenez, mon amy, a nostre amour   commencier, je vous donne ces deux verges d'or qui tiennent   ensemble; dont les pierres ont moult grant vertu, l'une que cil   a qui elle sera donnee par amour, ne pourra mourir par cops   d'armes, tant que il l'ait sur lui, l'autre qu'elle   lui donrra victoire contre tous ses mal veullans, s'il a bonne querelle,   soit en plaidoierie, ou en meslee.
Et vous en alez seurement,   mon amy, car vous ne vous avez que faire de riens doubter.
» Et   lors print Remondin congié d'elle en la acoulant moult doulcement,   et la baisa tres amoureusement, comme celle ou il se confie   du tout; car il estoit ja si sousprins de s'amour que quant qu'elle   lui disoit, il lui affermoit toute verité; et il avoit raison, si comme   vous orrez ca avant en la vraye histoire.
L'ystoire nous dit que Remondin monta a cheval, et sa dame le   mist ou droit chemin de Poictiers et se party de lui.
Adont Remondin,   qui moult ama sa compaignie, fu moult doulent, car bien voulsist   estre tousjours avec celle qui si bon confort lui avoit donné.
Et lors commence a chevauchier vers Poictiers, et la dame retourne   a la fontaine, aux autres deux dames.
Et se taist l'ystoire de elles   et retourne a parler de Remondin, comment il s'en va a Poictiers.
Or dist l'ystoire que Remondin chevaucha tant qu'il vint a Poictiers,   ou il trouva pluseurs qui estoient   venus de la chasse, les uns dès le soir et ly aucun le matin, qui lui   ont demandé: « Remondin, ou est monseigneur? Comment, dist il,   n'est il pas venuz? » Et cilz respondirent que non.
Et Remondin   respond: « Je ne le vy depuis que le fort de la chace commenca et   que le porc se mist a l'abbay des chiens.
» Et lors commencent fort   a venir fort les uns après les autres.
Mais quant des nouvelles du   conte, chascun ensuit Remondin.
Et bien dient ly aucun que oncques   mais n'avoient veu si estrange chace ne si merveilleuse, ne   senglier courir si estrangement.
Et disoient pluseurs que c'estoit   un senglier estrange et forpassez de ses repaires.
Chascuns s'esmerveilloit   fort de ce que ly contes demouroit tant.
Et venoient attendre   a la porte devers la forest et furent la grant temps, et tousjours   venoient gens qui tousjours disoient comme les autres, et   que ilz s'estoient esgarez toute la nuit contreval la forest, sans   savoir tenir ne congnoistre voie ne sentier, dont ilz s'esmerveilloient   tuit forment.
Et la contesse, qui estoit en la sale a Poictiers   estoit moult doulente de la demouree du   conte, aussi estoient ses enfans.
Mais tantost le seront plus, ainsi   comme vous l'orrez en l'ystoire.
Comment les forestiers et les veneurs apportent le corps Emery et le  porc mort,, menans grans pleurs et grans criz.
Comment les forestiers et les veneurs apportent le corps Emery et le   porc mort, menans grans pleurs et grans criz.
L'ystoire nous raconte que tant attendirent a la porte cilz qui   estoient avecques Remondin que de ceulx de la chace, ilz virent   apparoir un grant troupel de gens, et, a l'approuchier, ilz entendirent   moult de piteuses voix qui griefment se lamentoient, dont   ilz furent fort esmerveilliez.
Et se commencerent les pluseurs a   doubter qu'ilz n'eussent aucun empeschement   de leur seigneur, et tant attendirent que cilz qui approucherent   devant leur commencierent a escrier: « Plourez, plourez tuit.
Vestez vous de noir.
Cilz filz de truye nous a mis mort nostre bon   conte Emery.
» Et après ceulx venoient deux veneurs qui apportoient   le senglier sur un roncin, qui estoit grant a merveilles.
Et   entrent en la cité, grant douleur faisant.
Lors vint la lictiere ou le   conte estoit dedens mort.
Quant ses hommes le virent, si commencierent   a crier: « Haa, maudit soit celui qui ceste chace nous   annonça.
» Et la commenca la doulour si grant que oncques homs   ne vit greigneur.
Et en cellui estat, douleur faisant, s'en vindrent   jusques au palais, et la fu ly corps descendus.
On ne doit pas ramentevoir   dueil longuement.
La contesse et ses enfans font grant   dueil, le peuple et tous les barons du pays font grant dueil, et en   seurquetout Remondin fait greigneur dueil que tous les autres, et   se repentoit tant de son meffait que se ne feust l'esperance du confort   qu'il prenoit de sa dame, il ne se peust estre tenus qu'il ne   leur eust dit sa mesaventure, pour la grant   contrition qu'il avoit de la mort son seigneur.
Je ne vous vueil pas longuement tenir de ceste matiere.
L'obseque   fu fais et fu enseveliz moult honnourablement en l'eglise de Nostre   Dame de Poictiers, selon la coustume du temps.
Et vous devez   savoir que les bonnes gens du pays, qui orent leur seigneur perdu,   furent moult doulens; en chaude cole prindrent le porc et le porterent   en la place devant la dicte eglise, et l'ardirent en un four   qu'ilz firent de mottes de terre.
Or il est bien verités qu'il n'est douleur, tant soit angoisseuse,   qui ne s'adoulcisse sur le tiers jour.
Les barons du pays conforterent   la dame et ses enfans a leur povoir, et tant firent que leur   douleur s'assouaga.
Mais la doulour Remondin croissoit tousjours   tant pour la cause qui le contraingnoit du meffait qu'il avoit fait,   comme pour l'amour qu'il avoit au conte, son oncle.
Et tant fist   le conseil que les barons du pays furent mandez a un certain jour   pour faire hommage a leur jeune seigneur et relever leurs terres   et leurs fiefz.
Et quant Remondin le scot, il monta a cheval tout   seul et yssy de Poictiers, et entra en la forest pour venir tenir   convenant a sa dame.
L'ystoire dit que tant chevaucha Remondin   qu'il vint a Coulombiers et trespassa la villette, et se mist sur la   montaigne, et erra tant qu'il apperceut la praierie qui estoit dessoubz   le desrubant, et le rochier qui estoit au dessus de la Fontaine   de Soif.
Et quant il approucha un petit plus, il apperceut un hostel   de pierre a maniere d'une chappelle.
Et sachiez que Remondin   avoit la esté pluseurs foiz, mais oncques mais ne lui avoit veue.
Et quant il approucha plus prez, il apperceut devant ledit lieu   pluseurs dames, damoiselles, chevaliers, escuiers, qui lui firent   moult grant feste, et l'onnourerent forment, de quoy il s'esmerveilla   moult fort.
Ly uns lui dist: « Sire, descendez et venez devers   madame, qui vous attent ca en son paveillon.
Par foy, dist Remondin,   ce me plaist.
» Lors descend et s'en va avecques ceulx qui le conduisoient   vers leur dame moult honnourablement.
Ainsi comme je vous dy, convoierent Remondin, faisant moult   grant honneur, et tant qu'ilz approucherent d'un moult riche paveillon.
Et au pervenir jusqu'a la dame yssy grant compaignie de   dames et damoiselles qui furent moult richement   abituees.
Et se party la dame des autres, et vint a Remondin,   et lui dist: « Sire, vous soiez ly tres bien venus, comme la creature   du monde que je desiroye plus a veoir.
Ma chiere dame, grans   mercis, car vrayement il m'est ainsi de vous.
» La dame le prist   par la main et l'emmena dedans le paveillon, et s'assistrent sur   une riche couche, et tuit les autres demeurerent dehors.
Lors commenca la dame a mettre a raison Remondin, et lui dist:   « Mon amy, je scay bien que vous avez bien tenu ce que je vous   avoye introduit; si en auray desormais plus grant fiance en vous.
»  Dame, dist Remondin, j'ay trouvé si bonne verité es commencemens   de voz paroles que vous ne me saurez chose commander   que nulz corps humains puisse raisonnablement emprendre, que je   n'emprengne a vostre plesir.
« Remondin, dist la dame, par moy   n'emprendrez vous chose de quoy vous ne doiez venir a bon chief.
»  Lors vint uns anciens chevaliers qui s'agenoilla devant elle, et   honnoura moult Remondin.
Et lors dist: « Ma dame, il est tout   prest quant il vous plaira.
» Et la dame lui   respond: « Faictes couvrir quant il vous plaira.
» Lors fut tout   appareillié, et laverent et s'assistrent.
Entre Remondin et la dame   a un moult riche days, et aval le paveillon avoit grant foison de   tables drecies et moult de honnourables gens assiz.
Remondin fu   moult esmerveilliez et demanda a sa dame: « Ma dame, dont viennent   tant de gens et si noblement abituez? Par foy, dist la dame,   ne vous en donnez ja merveille, car ilz sont tous a vous, et en vostre   service, et moult d'autres que maintenant ne povez veoir.
» Atant   se taist Remondins, et lors apporta on mès a si grant planté que   c'estoit merveilles a regarder.
De ce ne vueil tenir long plait.
Les   nappes furent ostees, et laverent.
Après graces print la dame   Remondin par la main et le mena rasseoir sur la couche, et chacuns   se tray en sus.
Lors dist la dame a Remondin: « Amis, ly jour est a demain que   les barons de Poictou doivent faire hommage au jeusne conte   Bertran.
Si saichiez, amis, qu'il vous y fault estre, et ferez ce que   je vous diray.
Vous actendrez tant que ly baron   auront fait hommage, et lors vous trairez avant, et demanderez   au jeusne conte un don pour tout le salaire du service que   vous feistes oncques a son pere; et lui dictes bien que vous ne lui   demanderez chastel ne ville, ne forteresse, ne chose qui guerres lui   couste.
Et je scay bien qu'il le vous accordera, car les barons lui   conseilleront.
Quant il le vous aura accordé, si lui demandez autant   de place en ceste roche et en ce desrubant comment un cuir de   cerf pourra enclourre, et qu'il le vous donne si franchement que   nulz n'y mette ne saiche mettre empeschement de hommage de   fief, ne de rente nulle.
Et de ce prennez bonnes lettres et bonne   chartre seellee du grant seel de la dicte conté et des seaulx des   pers du dit païs.
Et quant vous aurez tout fait, l'endemain, vous   trouverez un homme qui portera en un sac un cuir de sers courree   a alun, et achetez le tout ce qu'il le vous fera, puis en faictes taillier   un corion tout d'une piece soubtilment, le plus delié que on   pourra bonnement.
Puis vous faictes venir delivrer vostre place   laquelle vous trouverez toute tracee et ordonnonee ou il me plaira   que vostre place se comporte.
Et, au rapporter les boux ensemble,   se ly corions croist, faictes le ramener contreval   la valee, et sachiez que ly ruisseaux de ceste fontaine courra   tout contreval, et en naistra vns ruisseaulx assez grans, qui puis   aura bien besoing en ce lieu.
Et alez hardiement, mon amy, et ne   vous doubtez de rien, car toutes vos besoingnes seront bonnes.
Et retournez icy devers moy le landemain que on vous aura delivré   vostre don, et en prennez les chartres.
» Cilz respond: « Ma dame,   je feray vostre plaisir a mon povoir.
» Lors s'entrebaisent moult   doulcement et prennent congié l'un de l'autre.
Et se taist l'ystoire   d'elle et parle de Remondin, qui monte a cheval et s'en va tirant   vers Poictiers tant comme il puet.
L'ystoire nous dit que tant chevaucha Remondins qu'il vint a   Poictiers, ou il trouva grant foison de haulx barons de la conté   qui estoient venus pour faire hommage au conte Bertrand, qui   lui firent moult grant feste.
Et le lendemain vindrent ensemble a   Saint Ylaire, et la fist on le service divin.
Et la fut le jeune conte   en estat de chanoine, comme leur abbés, et fist son deu comme il   appertient.
Et lors vindrent les barons, et   lui firent hommage tuit cilz qui faire lui deurent.
Après tout ce   fait, se traist Remondin avant moult areement et dist: « Entre vous,   barons de la noble conté de Poictou, plaise vous a entendre la   requeste que j'entens a faire a monseigneur le conte, et, s'il vous   semble qu'elle soit raisonnable, que lui priez qu'il me le veulle   accorder.
» Les barons respondirent: « Remondin, nous le ferons tres   voulentiers.
» Et lors s'en vindrent devers le conte tout ensemble.
Remondin commenca a parler moult aviseement, en disant: « Tres   chiers sires, je vous requier, en remuneracion de tous les services   que je fiz oncques a monseigneur vostre pere, dont Dieux ait l'ame,   qu'il vous plaise a moy donner un don, lyquelx ne vous coustera   ne forteresse, ne chastel, ne chose nulle qui guerres vaille.
» Lors   respondy ly contes: « S'il plaist a mes barons, il me plaist bien.
» Et   cilz dirent: « Sire, puis que c'est chose de si petite value, vous ne   lui devez pas reffuser.
» Et ly contes dist: « Puis qu'il vous plaist,   je lui accorde.
» Et demande hardiement: « Sire, dist Remondin,   grans mercis.
Sire, je ne vous demande autre don fors   que vous me veuilliez accorder au dessus de la Fontaine   de Soif, es roches haultes et es haulx boys et desrubaux, ou il le   me plaira a prendre, tant que un cuir de cerf pourra enclourre,   et après la clouture, le long de tous lieux en esquairre.
Par foy,   dist ly contes, ce ne vous doy je pas reffuser.
Je le vous donne si   franchement que vous n'en devrez n'a moy n'a autre, foy ne hommage.
»  Et Remondin s'agenoille et l'en mercie et lui en requiert   chartre, laquelle fu tantost faicte la plus forte que on pot et seellee   du grant seel du conte, a la relacion du conseil et des pers du pays,   qui y pendirent leurs XIJ.
seaulx, en congnoissance de affermer le   don a estre raisonnable, avec le grant seel du conte.
Lors se partirent de la dicte eglise de Saint Ylaire et vindrent   en la sale.
Et la fu la feste grant, et y ot de moult nobles mès servis   cellui jour, et y ot grant melodie des sons musiquaux, et donna le   conte de riches dons.
Mais sur tous ceulx qui a celle feste furent   on portoit le pris a Remondin d'estre ly plus beaulx et des meilleures   contenances.
Et ainsi passa jusques a la nuit, que   chascuns se ala reposer.
L'endemain, par matin, tuit se leverent et alerent ouïr messe   ou ilz orent devocion.
Remondin ala ouïr messe a l'abbaye du   Moustier, et la pria Dieu qu'il lui laissast son fait achever, au   salut de l'ame et prouffit et honneur du corps, et demoura en sa   devocion au Moutier jusques après heure de prime.
Or dit l'ystoire que, quant ot ouy messe et fait sa devocion,   qu'il yssy du Moustier Neuf, et a l'issue de l'abbaye, au lez vers   le chastel, il encontra un homme qui portoit un sac sur son col,   qui lui vint a l'encontre et lui dist: « Sire, acheterez vous ce cuir   de cerf que je tiens en mon sac? On en fera bonnes cottes chasseresses   pour voz veneurs.
Par foy, dist Remondin, oïl, se tu   veulz; et que me coustera il, ainsi qu'il est? Par Dieu, sire, vous   en payerés cent solz, se vous voulez.
Amis, dist Remondin, apporte   le a mon hostel, et je te paieray.
» Et cil dist: « Voulentiers.
» Lors   vindrent a l'ostel.
Remondin le paia.
Puis fist venir un celier et   fist taillier de tout le cuir un corion si delié et si prin qu'il oncques   pot, et puis l'envollopperent et le mistrent ou   sac arrier.
A quoy feroy je longue prolacion? Cilz qui lui deurent   delivrer son don se partirent de Poictiers, et Remondin avec eulx,   et cheminerent tant qu'ilz vindrent sur la montaigne par dessus   Coulombiers.
Et apperceurent sur la roche de la Fontaine de Soif   grans trencheiz et arbres abbatus d'une part et d'autre, dont ilz   se prindrent fort a merveiller, car oncques mais n'y avoient veu   trencheiz.
Remondin, qui bien s'apperceut que sa dame avoit   ouvré, se teust.
Et quant ilz furent bas en la praierie, si descendent   et gettent leur cuir hors du sac.
Mais quant ly livreur le virent si delié taillié, ilz en furent tous   esbahiz et dirent à Remondin qu'ilz n'en sauroient que faire.
Lors   vindrent deux hommes vestus de gros burel, qui dirent: « Nous   sommes cy envoiez pour vous aidier.
» Lors desvoleppent le cuir   en un luissel et le portent ou fons de la valee, au plus prez du rochier   que ilz porent; et y fichent un pel fort et gros, et puis y lient   l'un des boux du cuir, et avoit ly uns un grant fais de paulx qu'il   fichoit de lieu en lieu en avironnant le rochier   ainsi qu'il trouvoit la trenché faicte; et ly autres le suivoit en attachant   le cuir aux paulx.
Et en ce party avironnerent la montaigne,   et, quant ilz revindrent au premier pel, il y ot grant foison   de cuir de remenant, que ilz tirerent contreval la valee.
Et sachiez   que, selon ce que on dit ou pays et que la vraye histoire le tesmoingne,   que la sourdy uns ruisseaulx, de quoy pluseurs moulins   meulent et ont moulu depuis; dont cilz qui livroient la place furent   moult esbahiz, tant du ruissel qu'ilz virent courre soubdainement   comme de l'enceinte que ly cuirs de cerf tenoit, car il comprenoit   deux lieues de tour.
Comment les mesureurs mesurent en esquarrie  en long et en lé ce que le cuir de cerf comprent.
Comment les mesureurs mesurent en esquarrie   en long et en lé ce que le cuir de cerf comprent.
L'ystoire dit que ly livreur furent tuit esbahy quant ilz virent   le ruissel sourdre soubdainement contreval la valee, rendant grans   sourgons d'eaue, et aussi de la grant enceinte que ly cuirs de cerf   comprenoit.
Ilz baillent a Remondin sa chartre.
Mais aussi tost   que ilz lui orent baillie, ilz ne sorent que les deux hommes furent   devenuz.
Lors s'en repairent ensemble a Poictiers, et vont compter   au conte et a sa mere ceste merveilleuse adventure.
Lors dist   la dame: « Ne me creez jamais se Remondin n'a trouvé quelque   aventure en la forest de Coulombiers, car elle est forment adventureuse.
Par foy, dist ly contes, ma dame, je croy que vous dictes   verité, car j'ay ouy dire que a la fontaine de dessoubz icellui rochier,   a l'en veu advenir de maintes merveilleuses adventures.
Mais,   quant a lui, je pry a Dieu qu'il lui en laisse bien joïr, a son preu   et a son honneur.
Amen, » dist la dame.
A cestuy parler estes vous venu Remondin,   qui s'enclina devant le conte et le remercia de l'onneur et de   la courtoisie qu'il lui avoit faicte.
« Par foy, Remondin, dist le conte,   c'est petit de chose; mais, se Dieu plaist, je vous feray mieulx.
Remondin, dist le conte, il est verité que l'en m'a compté que   moult grant merveille est advenue present en la place que on   vous a delivree de par moy, laquelle je vous ay donnee ligement.
Si vous pry que vous m'en veulliez dire la verité.
Par foy, mon   tres chier seigneur, dist Remondin, se cilz qui ont esté avec moy   ne vous en ont compté fors ce qu'ilz en ont veu, il est tout vray   de la place que ly cuirs de cerf enceint au roont.
Et quant des deux   hommes qui l'ont mesuré et du ruisseau qui y est sours soubdainement,   c'est toute verité, monseigneur.
Par foy, dist ly contes,   veez cy grans merveilles.
En bonne foy, Remondin, il fault que   vous y aiez trouvé quelque adventure.
Si vous prie que vous le   nous veulliez declairer pour nous en oster de merancolie.
Monseigneur,   dist Remondin, je n'y ay trouvé que bien et   honneur.
Mais j'ay plus de plaisir de hanter en cellui   lieu que ailleurs, quant a present, pour ce qu'il est renommez   d'estre adventureux.
Et j'ay esperance que Dieu m'y envoiera   quelque adventure qui me sera bonne et honnourable.
Et ne m'en   enquerez plus, car autre chose ne vous en sauroie dire.
» Ly contes,   qui moult l'amoit, s'en taist atant, pour ce qu'il ne le vouloit pas   courroucier.
Et atant print Remondin congié du conte et de sa   mere.
Et atant me tairay d'eulx et diray comment Remondin   retourna devers sa dame.
En ceste partie dit l'ystoire que Remondin, qui fort estoit en   amourez de sa dame, se party de Poictiers, tous seulx, et erra   tant qu'il vint en la haulte forest de Coulombiers, et descendy la   montaigne aval, et vint a la fontaine, ou il trouva sa dame qui   moult liement le receupt et lui dist: « Mon amy, vous commenciez   moult bien a celer noz secrez, et se vous parsuivez ainsi, grant   bien vous en venra et temprement le verrez.
Dame, dist Remondin,   je sui tout prest d'acomplir vostre voulenté   a mon povoir.
Par foy, dist la dame a Remondin, tant que vous   m'aurez espousee, n'en povez vous plus savoir ne veoir.
Dame,   dist Remondin, je suiz tout prest.
Non, dist la dame, il faut qu'il   soit tout autrement.
Il convient que vous alez prier le conte et sa   mere et tous voz amis, qu'ilz viengnent a voz nopces, cy, en ceste   praierie, lundi prouchain venant, par quoy ilz voient la noblesce   que je y pense a faire pour vostre honneur accroistre, par quoy   ilz ne soient pas en souspecon que vous soiez mariez petitement   selon vous.
Et atant leur povez dire seurement que vous prenez   une fille de roy, mais plus avant ne leur en descouvrez, si chier   que avez l'amour de moy.
Dame, dist Remondin, ne vous en doubtez.
Amis, dist la dame, n'aiez ja soing que pour grant gent que   vous sachiez admener, que ilz ne soient bien receuz et bien logiez,   et qu'ilz n'aient biens et vivres a foison pour eulx et pour leurs   chevaulx.
Et alez, amis, et ne vous doubtez de rien.
» Atant s'entracollent   et baisent.
Et se part Remondin d'elle, et monte a cheval.
Atant se taist a present l'ystoire de la dame,   et parole de Remondin, qui s'en va grant erre vers Poictiers.
Or dist l'ystoire que tant erra Remondin, quant il fu parti de   sa dame, qu'il vint a Poictiers, ou il trouva le conte et sa mere et   grant foison des barons du pays, qui fort lui firent bien venant et   lui demanderent dont il venoit.
Il respondi qu'il venoit d'esbatre.
Et quant ilz orent une piece parlé d'unes choses et d'autres, Remondin   vint devant le conte, et s'agenoilla et lui dist: « Chiers sires, je   vous prie, sur tous les services que je vous pourroye jamais faire,   qu'il vous plaise a moy faire tant d'onnour que de venir lundi a   mes espousailles a la Fontaine de Soif, et y veulliez admener vostre   mere et de vostre baronnie.
» Quant le conte l'entendy, si fu tous   esbahiz.
« Dieux, dist ly contes, Remondin, beaulx cousins, estes   vous si estranges de nous que vous vous mariez sans ce que nous   en ayons rien sceu jusques a l'espouser.
Nous nous en donnons   grant merveille.
Et nous cuidions, se vous eussiez eu voulenté   de femme prendre, que nous feussions le premier a qui vous en   eussiez prins conseil.
Monseigneur, dist   Remondin, ne vous en vueille desplaire, car amours a tant de   puissance que il fait faire les choses ainsi qu'il lui plaist, et je suis   si avant alé en ce marchié que je n'en puis reculer; et, se je povoie,   bien pour certain ne le feroye je pas.
» Lors dist ly contes: « Au moins,   beau sire, nous dictes qui elle est ne de quelle lignie.
Par ma foy,   dist Remondin, tout en riant, vous me demandez ce dont je ne   sauroye respondre, car onques je n'en enquis tant.
Par foy, dist   ly contes, veez cy merveilles.
Remondin se marie et ne scet quelle   femme il prent, ne de quel lignaige.
Monseigneur, dist Remondin,   puis que il me souffist, il vous doit assez souffire, car je ne pren   pas femme pour vous, a mon escient, mais la pren pour moy; si   en porteray le dueil ou la joye, lequel il plaira a Dieu.
Par foy,   dist ly contes, vous dictes bien.
Quant de moy, ne vueil je pas   partir a la riote, se elle y est.
Mais puis qu'il est ainsi, je pry a Dieu   que il vous y envoye paix et bonne adventure, et nous yrons voulentiers   aux nopces et y menrons madame et pluseurs dames et   damoiselles et nostre baronnie.
» Remondin   lui respondy: « Monseigneur, cent mille mercis, car je croy, quant   vous venrez la et vous aurez veue la dame, qu'elle vous plaira   moult.
» Atant laissierent le parler de ceste chose, et parlerent d'unes   choses et d'autres tant qu'il feu heure de soupper.
Mais ly contes   pensoit tousjours a Remondin et a sa femme, et disoit a soy mesmes   que c'est quelque fantosme qu'il a trouvee a la Fontaine de Soif.
En cel estat pensa ly contes moult longuement et tant que le   maistre d'ostel lui vint dire: « Monseigneur, il est prest quant il   vous plaira.
Par foy, dist ly contes, ce me plaist.
» Ilz laverent, et   s'assistrent, et furent bien servi.
Et puis, après soupper, si deviserent   de pluseurs materes, et puis alerent couchier.
L'endemain,   par matin, se leva le conte, et ouy sa messe, puis fist faire pluseurs   lettres et manda ses barons en pluseurs lieux pour estre avec lui   aux nopces Remondin.
Et cilz vindrent diligemment.
Et aussi le   conte manda le conte de Forest, qui estoit freres a Remondin,   car ses peres si estoit mort, et il y vint.
Et endementiers la dame fist son appareil   en la praierie dessus la fontaine, si grant et si noble qu'a dire   voir, rien n'y failloit de chose qui appartenist a honnour, et feust   pour recevoir un roy atout son estat et vous en parleray ca avant   plus plainement.
Le dimenche vint, chascun s'appareilla pour   aler aux nopces.
La nuit trespassa et ly jours vint.
Ly contes se   met au chemin et o lui sa mere et sa seur et sa baronnie.
Et Remondin   va devant, entre lui et le conte de Forestz, son frere, a   noble compaignie.
Ly contes lui enquiert moult de sa femme, mais   Remondin ne lui en volt rien dire, de quoy il fu moult doulens.
Tant vont ensemble qu'ilz monterent la montaigne et virent   les grans trancheiz qui y furent fais soubdainement, et le ruisseau   qui y sourdoit habondamment, dont chascun s'esmerveilla fort   comment tele chose povoit estre si soubdainement.
Puis regardent   contreval la prayerie, et y voient tendus trefs, tentes, paveillons,   grans, beaulx et riches, a si grant foison que chascun s'en esmerveilloit.
Et voient grant foison de nobles   gens par la praierie, dames, damoiselles, chevaliers, escuiers, et par   my la praierie courir chevaulx, destriers, pallefrois et coursiers, a   grant multitude.
Et voient tout contreval les estres, grant foison   de cuisines fumoier, et au dessus de la fontaine, la chappelle, belle   et gracieuse et bien ordonnee, que oncques mais n'y avoient veue.
Si s'en vont moult esmerveillant et dient entre eulx: « Je ne scay   qu'il advendra du surplus, mais veez la beau commencement et   grant apparance de grans noblesces et de grant honneur.
Dieux   doint que la fin en soit bonne! »  Comment Remondin espousa Melusigne a grant noblesce.
Comment Remondin espousa Melusigne a grant noblesce.
En ceste partie dist l'ystoire que, quant   le conte et sa route furent descenduz la montaigne, uns anciens   chevaliers, moult noblement acesmés et ceint d'une ceinture a   pierres precieuses et a perles, monté sur un hault palefroy lyart,   noblement acompaignié jusques a douze hommes de grant honneur   et de grant estat, s'en vint vers la route du conte.
Et en la premiere   route il trouva le conte de Forestz et Remondin, son frere, moult   noblement acesmés et acompaigniez.
Ly chevaliers anciens congnust   assez Remondin, et le salua moult honnourablement, et le   conte, son frere, et leur compaignie; et ilz le receurent tres liement.
« Monseigneur, dist ly anciens chevaliers a Remondin, faictes   moy mener devers le conte de Poictiers, s'il vous plaist.
» Et il si   fist par un escuier.
Et quant ly chevaliers vint devers le conte,   si lui fist la reverence tres saigement.
« Beau sire, dist ly contes,   vous soiez ly tres bien trouvez.
Or dictes ce que vous querez.
» Et   le chevalier dist au conte: « Sire, ma damoiselle Melusigne d'Albanie   se recommande a vous tant qu'elle puet et vous mercie de   la haulte honneur que vous faictes a vostre   cousin Remondin, et a elle, qui leur venez faire compaignie a leurs   espousailles.
Par foy, dist ly contes, sire chevaliers, en ce cas povez   dire a vostre damoiselle que cy n'a nul besoing de merciemens,   car je suis tenus de faire a mon cousin honneur.
Sire, dist ly chevaliers,   vous dictes vostre courtoisie, mais ma damoiselle est saige   assez pour ce que on doit faire.
Sire, elle m'a commis, moy et mes   compaignons, de ce faire.
Sire chevaliers, dist ly contes, il me plaist   bien.
Mais sachiez que je ne cuidoie pas trouver logiee si prez de   moy damoiselle de si hault affaire, ne qui eust tant de si nobles   gens avec lui.
Sire, dist ly chevaliers, quant il plaira a ma damoiselle,   elle en aura bien plus, car il ne lui convient que commander.
»  En ces paroles disant arriverent es paveillons.
Et fu le conte   logié ou plus riche qu'il eust oncques mais veu.
Et fu chascuns   logié selon son estat, qu'ilz disoient que en leurs propres hostieulx   ne feussent ils pas mieulx.
Et leurs chevaulx furent logiez en grans   tentes, et leés si a leur aise qu'il n'y ot varlet   qui ne s'en louast, et s'esmerveilloient tuit dont tant de biens   et de richesses povoit venir.
Et lors vint la contesse, la mere au conte, et Blanche, sa seur;   et Melusigne, qui moult fu saige, envoya au devant d'elles l'ancien   chevalier qui avoit tenu compaignie au conte.
Et avec l'ancien   chevalier alerent pluseurs dames et damoiselles de hault estat qui   firent bien venant et moult honnourerent la contesse et sa fille,   et l'enmenerent logier en un paveillon batu a or et a pierres precieuses,   si riche que tuit s'esmerveilloient de la richesse du paveillon,   et fu la receue a grans sons d'instrumens moult honnourablement.
Et tuit cilz de sa compaignie furent tres bien logiez.
Et quant la dame fu reposee et abillee, et ses dames et damoiselles,   elles s'en vindrent en la tente de l'espousee, qui estoit sur toutes   les autres la plus noble sans comparoison.
Et estoit l'espousee   tant belle et si tres noblement paree que chascuns disoit que oncques   si belle n'avoient veue, ne si richement atournee, et s'esmerveilloient   tuit de sa grant beauté et de la grant   richesse de son habit.
La contesse mesmes dist que en tout   le monde ne cuidoit royne, ne roy, ne empereur qui peust finer   d'autant que les joyaulx qu'elle avoit sur elle, valoient.
Que vous feroye je long plait? Le conte et un des plus haulx   barons, ce fu ly contes de Forestz, adestrerent l'espousee a la   chappelle, qui estoit tant noblement aournee que nulz ne sauroit   esprisier la richesse tant des paremens qui y estoient le plus estrangement   ouvrez et si richement, d'or, de brouderie, de perles, que   on n'avoit oncques mais veu les paraulx, comme de ymages, de   croix, d'encensiers d'or et d'argent, de livres, tant nobles que on   pourroit souhaidier.
La fu uns evesques qui les espousa.
Et après   le service divin repairerent, et fu ly disners en une grant tente   riche et noble, tout emmy la praierie.
Et furent servis de tant de   mez, et si grandement, et de vins si bons, d'oblies, d'ypocras, si   largement que chascun s'esbahissoit dont tant de bien povoit venir.
Et les servoit on si appertement que, se chascuns souhaitast   ce qu'il voulsist oster ou avoir autre mès, si ne le peust on plus   tost faire, dont chascuns s'esmerveilloit   comment les servans estoient si diligens.
Après ce que ilz orent disné et que les tables furent levees et graces   dictes et que ot servi d'espices, pluseurs s'en alerent armer   et monter.
Et l'espousee, et la contesse et sa fille, et d'autres grans   dames furent montees sur un hourdeiz richement paré de drap   d'or, et les autres dames sur pluseurs autres eschaffaux.
Lors commenca   la jouste forte.
Bien le fist le conte de Poictiers et le conte   de Forestz et les Poictevins.
Mais les chevaliers de l'espousee fesoient   merveilles d'abatre chevaulx et chevaliers par terre.
Atant   esvous venir Remondin, monté sur un riche destrier liart, que sa   dame lui ot tramis, et fut tout couvert de blanc, cheval et harnoiz.
Du premier poindre qu'il fist dessus les rens, il abaty le conte de   Forests, son frere; et fist tant qu'il n'y ot chevalier d'un lez ne   de l'autre, qui ne le reffusast.
Ly contes de Poictiers s'esmerveilla   moult qui ce chevalier estoit.
Si joint l'escu au pitz et s'en vint vers   lui, lance baissiee.
Mais Remondin, qui bien le congnut,   s'en tourne d'autre part, et assiet sur un chevalier de   Poictou et le fiert si roidement en la penne de l'escu qu'il le porta   par terre, lui et le cheval.
Tant fist Remondin, celle journee, que   chascuns disoit que le chevalier aux blanches armes avoit ferjoustee   la feste.
La nuit approucha et la jouste departy.
Dont repairierent les   dames et l'espousee en leurs paveillons, et se reposerent un petit.
Et lors, en peu de heure après fu temps de soupper.
Ilz s'assemblerent   en la grant tente, et laverent et s'assistrent a table, et   furent richement serviz.
Et après soupper furent les tables levees   et furent graces dictes.
Les dames s'en alerent en leurs retraiz,   et se vestirent en cours habiz pour dancier.
Et fu la feste moult   belle, et les honneurs moult grandes, et tant que tuit cilz qui estoient   venus avecques le conte s'esmerveilloient du grant luminaire et   des grans honneurs et des richesses qu'ilz veoient.
Et quant il fu temps, on enmena l'espousee couchier en un tres   merveilleusement riche paveillon, qui fu nouvellement tendu sur   la fontaine.
Et la livra ly contes de Poictiers   et ly conte de Forestz aux dames.
Et lors la contesse de Poictiers   et les autres grans dames vindrent, qui l'enmenerent la dedens,   et lui administrerent ce qu'elles devoient, combien qu'elle   feust assez pourveue de sens.
Mais elle les mercioit humblement   de ce que elles lui monstroient pour son bien et honneur.
Et lors   fu couchiee, et attendirent entour le lit, en devisant de pluseurs   choses, tant que Remondin venist, qui estoit avecques le conte   et son frere, qui le mercioit de ce que du premier coup de lance   qu'il donnast, il l'avoit la journee abatu.
« Par foy, dist ly contes   de Poictiers, beaulx cousins de Forests, vous avez pieca ouy dire   que l'amour aux dames donne peine et travail aux amoureux, et   la mort aux chevaulx.
Monseigneur, dist ly conte de Forests,   Remondin m'a bien monstré que c'est verité.
» Et Remondin leur   respond tous honteux: « Beaulx seigneurs, ferez du plat, et ne me   donnez ja tant de loz, car je ne suiz mie cellui que vous pensez.
Vous me recongnoissiez pour cellui aux armes blanches, mais ce   ne suys je pas.
Je vouldroye bien que Dieu   m'eust donné la grace que je feusse si bons.
»  Et a ces paroles vint un chevalier, que les dames envoierent,   qui leur dist: « Beaulx seigneurs, ne le rigoulez pas, car sachiez qu'il   a bien autre chose a penser.
Par foy, dist le conte de Poictiers,   je croy bien que vous dictes voir.
» Et ly chevaliers leur dist: « Beaulx   seigneurs, admenez Remondin, car les dames le demandent.
Sa   partie est toute preste.
» De ce se rirent tuit, et dirent que il ne lui   en failloit ja tesmoing, car c'estoit bien chose creable.
En ce   party admenerent Remondin au paveillon, et fu couchiez assez   brief.
Et lors vint ly evesques qui les avoit espousez, qui beney   le lit.
Et lors prist chascun congié, et furent les courtines tirees.
Et atant se taist l'ystoire des autres qui s'en alerent les uns couchier,   les autres dancierent et esbanoierent tant qu'il leur plot,   et vous parlera l'ystoire de Remondin et de la dame, comment   ilz se gouvernerent et les paroles que ilz s'entredirent ou lit.
En ceste partie dit l'ystoire que, quant   chascuns fu departis et les pans du paveillon furent joins, que   Melusigne appella Remondin, et lui dist: « Mon tres chier seigneur,   je vous remercy de la tres grant honneur qui m'a aujourd'uy esté   faicte de vostre noble lignie, et aussi de ce que vous celez si bien   ce que vous m'avez en convenant a nostre premiere accoinctance.
Et sachiez de certain que, se vous le tenez desormais ainsi, que   vous serez ly plus puissans et ly plus honnourez qui oncques feust   en vostre lignaige.
Et se vous faictes le contraire, vous et voz hoirs   decherront petit a petit, et la terre que vous tendrez alors que   vous ferez la faulte, se il est ainsi que vous le faciez, ce que Dieu   ne veulle ja consentir, ne sera jamais tenue par nul de voz hoirs   ensemble.
» Et Remondin lui respond: « Ma chiere dame, ne vous en   doubtez, car ce ne m'avendra ja, se Dieux plaist.
» Et la dame   respondy: « Mon amy, puis que je me sui mise si avant, il m'en fault   attendre la voulenté de Dieu et moy confier en vostre promesse.
Or gardez que vous ne me failliez de convenant, car vous seriez   cellui qui plus y perdroit après moy.
Dame,   dist Remondin, de ce ne vous fault ja doubter, car a ce jour me faille   Dieu que je vous fauldray de convenant a mon povoir.
Or, mon   chier amy, dist la dame, laissons en le parler, car de ma part ne   tendra pas que vous ne soiez le mieulx fortunez qui oncques feust   en vostre lignaige et tous ly plus puissans.
» En ce party laissierent   a parler de ceste matiere.
Et nous dist l'ystoire que ceste propre   nuitee fu de cez deux engendrez ly preux et vaillans Uriiens qui fu   depuis roy de Chippre, ainsi com vous orrez en l'ystoire cy avant.
L'ystoire nous dit en ceste partie que tant furent et demourerent   les deux amans ou lit que ly soulaux fu levez.
Et lors se leva Remondin,   et se vesty, et yssy du paveillon.
Et desja estoient ly conte de   Poictiers et le conte de Forests et tuit ly hault baron levez, qui   actendoient Remondin, et l'enmenerent tuit ensemble en la chappelle.
Et oyrent la messe moult devotement, et puis vindrent en   la prayerie, et la commença la feste grant.
Or vous lerrons a parler d'eux, et vous dirons de la contesse et   des autres grans dames, qui actournerent Melusigne et la menerent   moult richement appareillie a la chappelle, et la ouirent messe, et   fu ly offrande grande et riche.
Et après ce que le service divin fut   fait, s'en repairierent ou paveillon.
Que vous feroye je long compte? La feste fu moult grant et moult   noble, et dura XV.
jours tous entiers.
Et donna Melusigne de moult   riches joyaulx aux dames, et aux chevaliers et escuiers, et damoiselles.
Et print congié ly contes et la contesse, et toute la baronnie   pour eulx en aler.
Et conduisi Melusigne la contesse et sa fille jusques   oultre la villette de Coulombiers; et donna Melusigne a la   contesse un si riche fermail d'or que c'estoit sans nombre, et a sa   fille un riche chapel de perles a gros saphirs et rubiz, dyamans et   autres pierres precieuses, si grant foison que tuit cilz qui le virent   s'esmerveillierent de la richesse du fermail et du chappel.
Et sachiez   que Melusigne donna tant, et a grans   et a menus, que nulz ne fu a la feste qui ne se louast des grans dons   que Melusigne leur donna, et s'esmerveillent tuit dont tant de   richesse povoit venir.
Et dirent bien tuit que Remondin estoit   puissaument et noblement mariez.
Melusigne prist congié du conte et de la contesse et de la baronnie   moult honnourablement, et s'en retourna a moult belle et noble   compaignie.
Remondin convoya tousjours le conte.
Et en alant   le conte lui dist: « Remondin, beaulx cousins, s'il se puet bonnement   faire, dictes moy de quel lignie vostre femme est, combien que   quant le chevalier ancien vint a nous de par elle pour nous logier,   qui nous mercia de l'onnour que nous vous venions faire, de par   ma damoiselle Melusigne d'Albanie.
Si vous prions, s'il se puet   faire, que vous nous en dictes la verité, car a ce que nous povons   percevoir de son estat et maintieng d'elle, il convient qu'elle soit   yssue de moult noble lieu.
Et la cause qui nous muet de le voulentiers   savoir, c'est pour ce que nous ne mespresissiemes pas de   lui faire l'onneur qui lui appertient a faire,   et c'est la cause qui nous muet de le voulentiers savoir.
Par foy   dist le conte de Forests, tout ainsi m'en est il.
»  L'ystoire nous dist que Remondin fu moult courrouciez en cuer   quant il ouy la requeste que ly conte de Poittiers, ses sires, et le   conte de Forests, ses freres, lui fesoient, car il amoit et doubtoit   tant sa dame que il heoit toutes choses que il pensoit qui lui deussent   desplaire.
Non pour quant leur respondy il moult froidement:   « Par ma foy, monseigneur, et vous, mon frere, vous devez savoir que   par raison naturelle a qui que je celasse mon secré, a vous deux ne   le devroye je pas celer, voire se c'estoit chose que je peusse dire,   et aussi que je le sceusse.
Et pour ce je vous respondray a ce que   vous m'avez demandé selon ce que j'en puis savoir.
Sachiez que   de ma dame je n'enquis oncques tant comme vous m'en avez   enquesté, a elle ne a autre.
Mais tant vous en scay bien a dire qu'elle   est fille de roy hault et puissant terrien.
Et a l'estat,   maintieng et gouvernement que vous avez veu en elle,   vous povez assez appercevoir qu'elle n'a pas esté nourrie en mendicité   ne en rudesse, mais en superfluité de bien, d'onnour et de   largesse de tous biens.
Et vous requier, comme a mes seigneurs   et amis, que vous ne m'en enquestez plus, car plus avant vous   n'en povez par moy savoir.
Et toute telle qu'elle est, elle me plaist.
Et sachiez que c'est ly sourgons de tous mes biens terriens, et aussi   croy je que c'est la voye premiere du sauvement de l'ame de moy.
»  Adont respondy ly conte de Poictiers.
« Par ma foy, biaulx cousins,   quant de ma part, je ne vous en pense plus a enquester, car   comme vous nous avez saigement mis en termes de haulte honneur,   richesse et noble maintieng de ma cousine, vostre moillier, nous   devons de nous mesmes concevoir qu'elle vient de tres noble estraction   et tres puissant.
Par ma foy, dist ly conte de Forests, monseigneur,   vous dictes voir, et quant de ma part, comme   vous dictes, je ne l'en pense jamais a enquester, ja   soit il mon frere, car je le tien pour tres bien assigné a mon aviz.
»  Las! Depuis l'en failli il, dont Remondin perdy sa femme et le   conte de Forest en prist puis mort par Gieffroy au Grant Dent,   dont on vous parlera ca avant en l'ystoire.
Quant a cause de briefté, Remondin print congié du conte et   de son frere et des barons, et retourna a la Fontaine de Soif.
Et le   conte de Forests s'en ala en sa contree, et prist congié au conte   de Poictiers et a sa mere et a sa seur, et a tous les barons, moult   honnourablement, et les mercia de l'onnour que ilz lui avoient   faicte aux noces de son frere Remondin.
Et le conte de Poictou   repaira, lui, sa mere, sa suer, et ceulx de sa famille et hostel a Poictiers,   et chascun des barons en sa contree.
Mais il n'y ot cellui qui   fort ne pensast aux merveilles et aux richesses que ilz avoient   veues aux nopces, et aux trancheiz des fallisses, et au ruisseau   qui soubdainement s'estoit comparus et fait ou dit lieu.
Et disoient   bien tout de commun que d'autres   plus grans merveilles vendroient et apparroient de cest commencement.
Et atant se taist l'ystoire a parler d'eulx, et parole de Remondin   et de sa femme, comment ilz firent aprez la departie de la   feste.
L'ystoire nous raconte que, quant Remondin fu repairez devers   sa dame, que lors trouva il la feste plus grant que devant n'avoit   esté, et plus de nobles gens qu'il n'avoit devant veu ou lieu, lesquelx   lui dirent tous a haulte voix: « Monseigneur, vous soiez ly tres   bien venus, comme cellui a qui nous devons et voulons tous obeir.
»  Et ce distrent aussi bien les dames que les seigneurs.
Et Remondin   leur respondy: « Grans mercis de l'onneur que vous m'offrez.
»  Atant esvous venir Melusigne qui lui fist le bien venant, et le   traist a part, et lui recorda mot a mot toutes les paroles qui avoient   esté entre le conte de Poictiers et son frere de Forests et lui.
Et   lui dist la dame: « Remondin, tant comme vous tendrez ceste voye,   tous biens vous habonderont.
Beaulx amis, je   donray demain congié a la plus grant partie de noz gens qui sont   icy venuz a nostre feste, car il nous fauldra ordonner autre chose   que vous verrez assez prouchainement.
» Et Remondin respondi:   « Ainsi qu'il vous plaira.
» L'endemain, par matin, departy Melusigne   ses gens qui s'en alerent, et en remest de ceulx que il lui plot.
Et   atant se taist l'ystoire des choses dessus dictes, et commence a   parler et a traictier comment la dame commenca a fonder la noble   forteresse de Lisignen, de quoy j'ay dessus parlé.
Comment la noble forteresce de Lusegnen en Poittou fu fondee par  Melusigne.
Comment la noble forteresce de Lusegnen en Poittou fu fondee par   Melusigne.
En ceste partie dist l'ystoire que, quant la   feste fu departie, et que Melusigne ot donné a partie de ses gens   congié, que tantost après fist venir grant foison d'ouvriers terrillons   et ouvriers de bois; qu'elle fist tout essarter et desraciner   les grans arbres, et fist faire toute la roche nette par dessuz les   parfons trencheiz qu'elle avoit par devant faiz et ordonnez ainsi   comme le cuir de cerf avoit enceint.
Et puis fist venir grant foison   macons et tailleurs de pierre, et fist commencier sur la ounye roche   et bastir les fondemens telz et si fors que c'estoit merveilles a   veoir.
Et fesoient les ouvriers dessuz diz tant d'ouvrage et si soubdainement   que tous ceulx qui par la passoient en estoient esbahiz.
Et les paioit Melusigne tous les samediz, si qu'elle ne leur devoit   denier de reste.
Et trouvoient pain, vin, char et toutes choses propices   que il leur failloit, par grant habondance.
Ne nulz homs ne   savoit dont cilz ouvriers venoient, ne dont ilz estoient.
Et en brief   temps fu faitte la forteresse, non pas une,   mais deux fortes places, avant que on peust venir au dongon.
Et   sachiez que toutes les trois sont advironnees de fortes tours machicolees,   et les voutes des tours tournees a ogives, et les murs haulx   et bien crenellez.
Et y a trois paire de brayes haultes et puissantes,   et pluseurs tours es dictes braies.
Et si y a poternes fors a merveilles.
Et au lez, vers le hault bois, au dessus de la praierie, est la   roche si haulte et si droitte que de ce lez nulle creature n'y pourroit   habiter.
Et avec tout ce y a fortes brayes entaillees de la roche   mesmes.
Moult fu la forteresce grant et fort a merveilles.
Et sachiez que   le conte de Poictiers et tuit ly noble et les menuz peuples du pays   furent tous esbahiz comment si grant ouvraige povoit estre en si   pou de temps faiz ne achevez.
Et lors la dame se loga dedens sa   forteresse, et fist Remondin crier une grant feste et noble.
Et la fu   le conte de Poittiers, et la contesse et sa fille, et les barons du pays,   et le conte de Forests, et pluseurs autres nobles   de pluseurs nacions, et tant de dames et de damoiselles   qu'il devoit souffire.
Et fu la feste bien joustee et bien dancee, et   menerent moult joyeuse vie, et moult amoureusement furent ensemble.
Et quant Melusigne vit son point, si a dit aux deux contes   et aux barons moult humblement: « Mes beaulx seigneurs, nous   vous remercions de la haulte honneur que vous nous avez faicte   de venir a nostre feste.
Et la cause pourquoy nous vous y avons   prié d'y venir, je le vous vouldray a present declarer.
Seigneurs, dist Melusigne, je vous ay cy assemblez pour avoir   vostre conseil comment ceste forteresce cy sera appellee, comment   il soit memoire a jamais comment elle a esté fondee merveilleusement   et aventureusement.
Par foy, dist ly conte de Poictiers,   belle niepce, et nous vous disons pour tous, en general, que vous   mesmes lui donnez nom, car il n'a pas en tous nous ensemble tant   de sens qu'il a en vous seulement.
Et sachiez que nulz de nous ne   s'en mesleroit jamais par dessus vous.
Chiers sires, dist Melusigne,   vous avez tout appenseement gardee ceste   response pour moy rigouller.
Mais, quoy qu'il en soit, je vous   requier que vous m'en vueilliez dire vostre intencion.
Par ma foy,   ma niepce, dist le conte, ja nul de nous ne s'en meslera par dessus   vous, car, par raison, puis que vous en avez tant fait que d'avoir   assouvy si belle place comme ceste qui est pour le present la plus   forte et la plus belle que j'aye veue, vous ly devez donner don   a vostre gré.
Monseigneur, dist Melusigne, puis qu'il ne puet estre   autrement, et que je voy que c'est a vostre plaisir que je lui mette   son nom, or ait a nom Lusignen.
Par foy, dist le conte, ce nom   lui affiert tres bien pour deux cas, car vous estes nommee Melusigne   d'Albanie, et Albanie en gregois vault autant a dire comme   chose qui ne fault, et Melusigne vault autant a dire comme merveilles   ou merveilleuse.
Et aussi ceste place est fondee merveilleusement,   ne je ne croy mie que jamais, tant comme elle durra,   que on n'y treuve de merveilleuses choses.
»  Dont respondirent tous, d'un assentement: « Par ma foy, monseigneur,   on ne lui pourroit donner nom qui mieulx lui afferist, selon   l'estat de lui.
» Et a ce furent tuit d'accort.
Et fu le nom si publié   par pou d'espace que il fu sceu par tous pays.
Et encores est il   ainsi nommez.
Et assez tost aprez prindrent tuit congié, et leur   donna Melusigne et Remondin de moult riches dons, et ainsi departy   la feste tres amoureusement.
Et se taist l'ystoire a parler   d'eulx, et retourne a Melusigne et a Remondin, comme ilz se gouvernerent   depuis tres puissaument.
Après ce que la feste fu departie, Melusigne, qui estoit moult   enceinte, porta son terme, et, au plaisir de Dieu, elle enfanta un   filz masle, qui fu de toutes figures bien formez, excepté qu'il ot   le visage court et large au travers, et avoit un oeil rouge et l'autre   pers.
Il fu baptisiez et ot a nom Uriien.
Et saichiez qu'il avoit les   plus grans oreilles qui oncques feussent   veues sur enfant; et au parcroistre, elles furent aussi grandes   comme les manevelles d'un van.
Lors appella Melusigne Remondin et lui dist: « Remondin, je ne   vueil pas que tu laisses perdre l'eritaige qui est venuz de par tes   ancesseurs en Bretaigne.
Car Guerrande, Pointievre, et toute celle   marche doit estre a vous et a vostre frere.
Alez y et sommez le roy   des Bretons comment il vous reçoive en droit, et que se vostre pere   avoit occiz son nepveu sur son bon droit, en gardant sa vie, et que,   pour doubte de la puissance du dit roy, il n'avoit soy osé tenir ou   païs, mais s'en estoit estrangiez.
Et s'il ne vous veult tenir en   droit, ne vous en esbahissiez ja, car il sera tous joyeux quant il   le pourra faire.
Madame, dist Remondins, il n'est chose que vous   me commandiez que je ne face a mon povoir, car je voy que toutes   voz euvres ne tendent qu'a honneur et a raison.
Amis, dist la dame, c'est raison, puis que vous fiez du tout en   moy, que je vous accoincte la verité.
Il est vray   que vostre pere, depar ses ancesseurs, doit avoir grant chose en la Brute   Bretaigne, laquelle vous sera declaree ou pays.
Vous en yrez de cy droit   a un fort appellé Quemeniguigamp, et y trouverez un moult ancien   chevalier qui fu frere de vostre pere, et l'appelle l'en Alain, et vostre   pere ot nom Hervy de Leon, lyquelz fu en sa jeunesse moult de   chaude colle.
Et sachiez que il ne doubtoit ne cremoit chose que   nulz homs esprins et plain de feu de jeunesse et de hardement   deust doubter ne cremir en regardant honneur.
Si advint que,   pour ce qu'il estoit moult habiles, le roy des Bretons l'ama moult   et le fist son seneschal.
Et avoit cellui roy un nepveu, lyquelz   avoit, par l'introducion d'aucuns envieux, sur Hervy, vostre pere,   grant indignacion, car ilz lui firent acroire que le roy, son oncle,   feroit son hoir de Hervi, vostre pere, et dirent au nepveu du roy   en telle maniere: “‘ Tu es droiz hoirs de Bretaigne Brute et Gallesse.
Or estes vous bien ruez jus et deboutez de la noble contree   de Bretaigne.
Certes, se vous le vous laissiez   ainsi tollir par lascheté de vostre cuer, tout le monde vous escharvira,   et dira on: « Veez vous la le fol qui, par faintise de cuer, s'est   laissié dechacier de si noble pays et region comme le royaume   de Bretaigne.
’” ”  Et lors, quant il ouy ces mos, si leur respondi: “ Et comment,   dist il, qui est ce qui m'en pourroit tort faire? Sans ce que Dieu   me voulzist nuire, il n'a homme ou monde que je craingne qui le   me puist oster, car je scay bien que monseigneur le roy, mon oncle,   n'a talent de faire ne avoir autre hoir que moy.
Par foy, dist ly   uns, vous estes mal informez de ceste besoingne, car vostre oncle   a fait son hoir de Hervy de Leon, et en sont les lettres passees.
”  Quant ly damoisiaux, qui estoit filz de la seur du roy des Bretons,   ouy ces mos, si fu trop doulens et leur respondy: “ Sachiez de certain   que se je cuidoie que ces paroles feussent veritables, que je   y mettroie remede si hastivement qu'il ne tendroit jamais terre   ne possession, ceste ne autre.
” Dont lui respondy un chevalier qui   avoit a nom Josse de Pont Leon: “ Par ma foy, il est ainsi.
Et pour   ce que nous ne vouldrions pas avoir autre seigneur   que vous après le trespas du roy que vous en Bretaigne, le   vous annoncons nous.
Et ceste chose a faitte ly roys, vostre oncle,   secretement, afin que vous ne le peussiez savoir.
Et sachiez que   nous qui cy sommes y furent et pluseurs autres.
Or demandez a   mes compaignons se je diz voir.
” Et cil si fist.
Et ceulx dirent d'une   commune voix: “ En bonne foy, monseigneur, il vous a dit pure   verité.
Or verra l'en que vous en ferez.
Par foy, dist ly jouvenciaulx, cy a grant mesprison, plus de la   part de mon oncle que de la part Hervy de Leon, combien qu'il   en sera trop bien paiez.
Alez vous en vostre affaire, car sachiez   que je feray diligence comment il ne me ostera pas mon heritaige.
”  Et cilz prennent congié et s'en partent tous joyans, car ilz avoient   sur grant envie sur Hervy vostre pere, pour ce que le roy l'amoit   et creoit et faisoit et usoit de pluseurs choses de son conseil, qu'il   ne leur chaloit a qui la perte deust tourner, mais qu'ilz le peussent   destruire.
Sachiez que l'endemain, par matin, le nepveu du roy s'arma,   et guetta vostre pere en un petit bois ou   il s'en aloit esbatre dessoubz Leon.
Et l'escria: “ A la mort! Faulx   traitre, me veulz tu tollir mon heritaige? ” Et traist l'espee en ce   disant, et cuida ferir vostre pere d'estoc parmy le corps, mais il   tressailly, et en passant que le nepveu du roy fist, il lui osta l'espee   des mains.
Et cil tira un costel trenchant et agu, et l'en cuida   ferir, mais vostre pere despassa et lui donna du pommeau de l'espee   qu'il lui avoit tollue si grant coup en la temple, a ce que la   coiffe d'acier qu'il avoit affublee n'estoit pas forte, qu'il le rua   tout mort sur la terre.
Mais, quant il l'avisa et le congnut, il fu   moult doulens et s'en vint, et print toute sa finance, et vint en   la contree qui ores est appellee Forests.
Et ot moult grant aide   d'une dame de laquelle je ne vous vueil pas parler.
Et après le   departir d'elle, qui lui aida en son premier gouvernement a faire   les forteresses et les villes et habiter le pays, il ot la serour d'un   qui pour lors gouvernoit la conté de Poictiers, et en ot pluseurs   enfans, de quoy vous estes ly uns.
Amis, dist Melusigne, or vous ay je devisé comment vostre pere   party de son pays, et laissa les heritaiges   qui doivent estre vostres vacquans, lesquelx je ne loue pas que   vous les laissiez perdre.
Sachiez que encores vit Jossellins de Pont   le Leon, et a un filz qui gouverne a present toute la terre de Leon,   qui doit estre vostre.
Vous en yrez devers vostre oncle Alain de   Quemeninguigamp et vous ferez congnoistre de lui, et il vous   croira assez de ce que vous lui direz.
Et sachiez qu'il a deux moult   saiges et vaillans chevaliers a filz, qui sont voz cousins germains,   que le roy des Bretons aime moult.
Par l'ayde et accointtance de   ces deux vous ferez appeller Josselin du Pont le Leon par devant   le roy, et lui mettrez sus de fait comment il fist la trahison de quoy   le nepveu du roy vint courir sus a vostre pere.
Et saichiez que   ses filz Oliviers du Pont le Leon vous en combatra.
Mais assez   brief le desconfirez, et seront le pere et le filz condempnez a estre   penduz.
Et gehira le pere toute la traïson, et vous sera vostre terre   jugiee a avoir par les pers du pays.
Or, alez hardiement, et ne   ressoingniez rien, car Dieu vous aidera en tous voz affaires.
»  A ce mot respondy Remondin: « Ma   dame, je feray mon povoir d'acomplir vostre commandement.
»  Remondin appresta son erre et prist congié de Melusigne, et se   party a moult noble compaignie de chevaliers et d'escuiers, le   nombre de bien deux cens gentilz hommes.
Et n'alerent pas si   desgarniz que chascun n'eust la cotte d'acier, et le pan, et la piece,   et le harnoiz de jambes es bouges.
Les pages portoient la lance   et le bacinet.
Et tant vont, ensemble chevauchant, qu'ilz vindrent   en la Brute Bretaigne.
Et moult s'esbahissoit le peuple que telz   gens queroient en leur païs; mais ce que ilz paioient partout bien   et largement les rasseuroit que ilz ne queroient que bien, car ly   anciens chevaliers, qui estoit de la mesgnie Melusigne, gouvernoit   tout le fait Remondin.
Et touteffoiz le roy de Bretaigne scot que telz gens aloient armez   par son pays.
Si ne scot que penser, car il ne se doubtoit de nullui.
Lors envoya deux chevaliers de hault affaire devers Remondin,   assavoir mon qu'il queroit en alant par my le pays de Bretaigne   ainsi armez, ne se il vouloit point de mal au roy ne a son pays.
Cilz vindrent devers Remondin et lui enquirent   moult saigement que il queroit, et que le roy des Bretons les   y envoioit.
Lors respondy Remondin moult humblement: « Beaulx   seigneurs, vous direz au roy que je ne viens fors pour bien, pour   avoir droit en sa court de ce que je demanderay, selon la raison   que le roy et son conseil verront que j'auray.
Et assez briefment   je me trairay par devant lui en sa court.
Par foy, dirent cilz, et   vous soiez ly tres bien venus.
Et sachiez que ly roys vous fera   toute raison.
Mais dictes nous, s'il vous plaist, ou vous voulez aler   de cy.
Par foy, dist Remondin, je vouldroye estre a Quemeninguingamp.
Sire, dist ly uns, vous estes bien ou chemin; il n'y a   pas plus de cinq lieues de cy.
Et sachiez que vous y trouverez Alain   de Leon, qui vous fera bonne chiere, et si trouverez deux chevaliers,   qui sont ses filz, qui sont moult honnourables et gens de bien   et d'onneur.
Et vous en alez tout ce chemin, vous ne povez faillir;   et nous en alons a vostre congié.
Beaulx seigneurs,   dist Remondin, alez en la garde de Dieu, qui vous conduise,   et me vueilliez recommander au roy tres humblement.
»  Quant les deux chevaliers se furent esloingniez d'une veue de   Remondin, si dirent l'un a l'autre: « Par foy, veez la moult honnourable   gent.
Certes ilz ne viennent pas en ce pays sans grant affaire.
Alons en par Quemeninguingant, et dirons leur venue a Alain.
Par foy, dit ly autres, ce ne sera que bien fait.
» Tant tindrent leur   chemin qu'ilz y vindrent.
Et annoncierent a Alain la venue de   Remondin et de ses gens, qui s'en donne grant merveille.
Lors   appella ly preudoms ses deux filz, dont ly uns, qui estoit ainsnez,   ot nom Alain, et l'autre Hervy, et leur dist: « Enfans, montez a   cheval et alez au devant de ces estrangiers, et les recevez tres   honnourablement, et les faictes tres bien logier, car on me dit qu'ilz   sont bien de VJc.
à VIJc.
chevaulx.
» Mais pour neant en parole, car   ly anciens chevaliers Melusigne estoit ja   venus, et avoit bien advisié qu'ilz ne pourroient pas bien tous   logier en la ville, et avoit fait tendre en la pree sur la riviere grant   foison de tentes et de paveillons, et avoit envoyé tout environ le   pays querre vivres, foings, avoines et toutes pourveances de vivres   et de vins, et paioit si largement que on l'en lui admenoit plus largement   que il ne lui en failloit.
Alain fu tout esbahi quant on lui   compta le grant arroy et le grant appareil que ces gens faisoient,   et ne scot que penser.
Or dist l'ystoire que tant chevaucherent les deux freres ensemble   qu'ilz encontrerent Remondin et le bienviengnerent courtoisement,   et lui prierent, de par Alain leur pere, comment il se vousist venir   logier ou fort, et que il y aura moult bonne chiere.
« Beaulx seigneurs,   dist Remondin, grans mercis a vostre pere et a vous de   la courtoisie que vous me offrez.
Mais a vostre requeste je m'en   yray par devers vostre pere pour faire la reverence, et aucuns de   mes plus privez avec moy, car j'ay grant   voulenté de lui veoir pour le bien que j'en ay ouy dire.
» Et en ces   paroles chevauchierent tant qu'ilz approuchierent de la ville.
Lors   vint l'ancien chevalier qui dist a Remondin: « Sire j'ay fait tendre   vostre paveillon et pluseurs autres pour vous logier, car il avoit   pou de logeiz en la ville pour vous logier, vous et voz gens, et sommes   bien pourveuz, Dieu mercy.
Vous avez bien fait, dist Remondin.
Or pensez de noz gens, et ne m'attendez huy mais, car je m'en   vois esbatre au fort avecques ces deux gentilz hommes.
»  Et atant se party de l'ancien chevalier, et vint au fort.
Et ly   sires de leans qui bien savoit sa venue, se estoit fait admener a   l'entree de la porte.
Et quant Remondin le vit, il congnut tantost   que c'estoit ly sires de leans, et descendy, et l'ala saluer moult   humblement.
Que vous feroye je longues paroles de leur accoinctance   fors du fait de quoy je doy parler? Quant ilz orent souppé, et   ilz orent lavé, et que graces furent dictes, ly sires de layens print   Remondin par la main et l'enmena asse oir   sur une couche pour deviser entre eulx, tant comme les derreniers   soupperent.
Et ses deux filz faisoient toute l'onneur que ilz povoient   ne savoient faire a ceulx qui estoient venus avecques Remondin.
Et lors ly sires de layens mist Remondin en paroles, comme cilz   qui estoit moult soubtilz et savoit moult de bien et d'onneur,   en disant: « Sire chevaliers, sachiez que j'ay grant joye de vostre   venue, car certainement vous resemblez assez un mien frere, qui   moult fu vistes et appers, qui se party de ce païs il a bien LX.
ans,   pour une noise qu'il ot, et ne scay pas la cause ne pourquoy, au   nepveu du roy qui pour le temps regnoit en ce pays.
Et sachiez   que veez cy le quart roy qui regne depuis le temps que je vous   parole.
Et pour tant que vous retraiez de semblance a mon frere,   je vous voy plus voulentiers.
Sire, dist Remondin, grans mercis,   et je croy que avant ce que je me parte de vous, je feray tant que   je seray tout certain pour quel cause cilz inconveniens vint entre   vostre frere et le nepveu du roy; et ne suiz   venus pour autre chose que pour en averer et savoir la verité.
»  Quant Alain ouy ces paroles, si fu moult esbahiz, et print a regarder   Remondin moult asprement.
Et quant il l'ot bien regardé,   si lui a dit: « Comment se pourroit ce faire? Vous n'avez pas bien   l'aage de XXX.
ans, et vous me feriez acoincté de la verité de cest   fait que nulz ne scot oncques en cest pays; car, quant le coup   de meschief fu advenus a mon frere, il se party si soubdainement   que je ne autres n'en ouy oncques nouvelles depuis.
Et si a LX.
ans   ou prez.
Sire, dist Remondin, dictes moy, s'il vous plaist, vit il   nul homme en ces marches qui, pour le temps que vostre frere   regnoit, fut en la court en auctorité? Par foy, dist Alain, si fait,   et n'en y a que un, et cellui propre tient tout l'eritaige de mon frere,   car le roy lui donna la fourfaicture.
Et a un filz chevalier, aussi   aagié comme est mon filz ainsné.
Par foy, dist Remondin, je scay   bien comment il a a nom.
Et comment le savez-vous, » dist   Alain? « Par foy, sire, dist Remondin, bien.
Il est nommé   Josselin de Pont le Leon, et a un filz chevalier que on appelle   Olivier.
Sire chevaliers, dist Alain, c'est verité.
Mais or me dictes   comment vous povez ce savoir.
Sire, dist Remondin, quant a ore   vous n'en saurez plus.
Mais, s'il vous plaist, vous me vendrez   acompaignier, vous et voz enfans, a la court du roy.
Et sachiez   que la je vous esclarciray ceste querelle si clerement que vous en   serez tous joyeux, se vous amastes oncques Hervy de Leon vostre   frere.
» Quant Alain l'entendy, si fu esbahiz plus que devant, car   il ne cuidoit pas que son frere ne feust mort, si grant temps avoit   que nulz n'en eust eu memoire.
Et lors pensa moult longuement   sans respondre.
Ainsi comme je vous dy, pensa Alain moult longuement, et puis   respondy: « Sire chevalier, je vous accorde vostre requeste, puis   que cy ne puis savoir ce que je desire.
Je vous acompaigneray   voulentiers a la court du roy.
Par ma foy, sire, dist Remondin,   grans mercis, et je vous en garderay bien de   dommage.
» Que vous feroye je long compte? Alain manda grant   foison de ses amis, et se mirent en grant estat pour aler a la court   du roy, et partirent a un mardy devant la veille de Penthecouste.
Le roy, qui scot leur venue, party de Senselio ou il estoit, et s'en   vint a Nantes, car les deux chevaliers qu'il avoit envoiez devers   Remondin estoient repairiez et avoient compté au roy la responce   de Remondin et le grant estat ou il venoit.
Et pour ce le roy se   tray a Nantes, et manda toute sa baronnie, pour ce qu'il ne vouloit   pas que Remondin le trouvast despourveu de gens.
Et entre   les autres, manda Jossellin de Pont le Leon, pour avoir son conseil   sur la demande que Remondin lui feroit, car il estoit moult saiges.
Que vous dyroie je? Ly anciens chevaliers vint atout le sommage,   et fist tendre trefs et paveillons et appareillier richement.
Et sachiez   que tuit cilz de la ville s'esbahissoient des grans pourveances   que ilz veoient suiuir aprez ces gens.
Lors vint Remondin et Alain et ses deux filz et descendirent au   maistre paveillon, et s'abillerent moult   richement pour aler faire la reverence au roy.
Et partirent des   tentes a bien LX.
chevaliers, si noblement montez et parez que   c'estoit merveilles.
Et le roy, qui scot leur venue, avoit fait tendre   et appareillier si richement qu'a merveilles, et avoit toute sa baronnie   entour lui.
Atant es vous venir Remondin et Alain, son oncle,   et ses deux filz, et leurs gens.
Et, quant ilz entrerent en la sale,   toute la sale empli de noblece.
Et vint Remondin, et Alain, et ses   enfans faire la reverence au roy, et puis les autres, en suivant.
Et le roy les receupt moult liement.
Et lors appella Alain et lui   dist en telle maniere.
« Alain, dist ly rois, je me donne merveille de ce chevalier estrangier   a qui vous estes si acointtés, qu'il quiert en ce pays.
Sire, dist   Alain, je suiz plus esmerveilliez des paroles que il m'a dictes, cent   foiz que vous n'estes de sa venue.
Mais assez tost, vous et moy,   serons esclarciz de ce que nous desirons assez.
» Et lors se traist   Remondin avant, et appella l'ainsné filz   Alain, et lui a dit: « Sire chevaliers, par vostre courtoisie, dictes   moy se uns appellez Jossellins de Pont le Leon est point en la compaignie   du roy.
» Et Alain lui respondy: « Par foy, sire, ouil.
Pleust   a Dieu que le roy ne s'en deust courroucier, et je l'eusse occiz,   car il tient l'eritaige qui fu de mon oncle, que nous deussions avoir.
Veez le la, cel ancien, emprez le roy, et sachiez que c'est le plus   plain de mauvais malice qui soit en dix royaumes, et si veez la   Olivier, son filz, qui ne poise pas moins une once.
Par foy, sire chevalier,   dist Remondin, vous en serez temprement vengiez, se Dieu   plaist.
» Et atant en laisse le parler, et s'en vint devant le roy, en   disant telles paroles:   « Sire, hault et puissans roys, dist Remondin, il est bien verité   que commune renommee court par tous païs que vostre court est   si noble et si raisonnable que elle est droicte fontaine de justice   et de raison, et que nulz ne vient en vostre court que vous ne lui   faciez raison et justice de ce qu'il demande bonnement,   selon le droit qu'il a.
Par foy, sire chevaliers, c'est verité,   mais pourquoy le dictes vous? Cela vouldrions nous voulentiers   savoir.
Par foy, sire, dist Remondin, pour le vous faire savoir suiz   je venus.
Mais, s'il vous plaist, vous me promettrez aincois que vous   me ferez toute raison et tendrez en droit.
Et ce que je diray est   en partie pour vostre prouffit et honneur, car roy qui est acompaigniez   de traicteur n'est mie bien logiez, ne ne doit pas estre trop   asseur.
Par foy, dist ly roys, vous dictes voir.
Or dictes hardiement,   car je vous jure par tout quanque je tien de Dieu, que je vous   feray raison et justice plainement, et feust encontre mon frere, se   je l'avoye.
Sire, dist Remondin, cent mille mercis.
Et vous dittes   que vaillans et preudoms roys, car pour ce fu roy premier establi   pour tenir justice et verité.
Noble et puissant roy, dist Remondin, il est bien verité qu'il   a grant temps que un vostre predecesseur regna.
Et fu du temps   que Jossellins de Pont le Leon estoit jeunes   homs, et aussi estoit Alain de Quemeninguingamp, qui sont cy   tous deux en vostre presence.
Et avoit le roy que je dy un moult   bel jouvencel a nepveu.
Et pour lors avoit en ce païs un baron nommé   Hervy de Leon, qui fu frere Alain que veez cy.
Par foy, sire roys,   dist Jossellins, il dist verité.
Et oultre plus, icellui Hervy occist   le nepveu du roy vostre predecesseur, en trahison, et s'en fouy   hors du pays, ne oncques puis n'en fu nouvelle ouye.
Et lors ly   roys me donna toutes a terre qu'il avoit forfaitte.
» Et le roy respondy:   « Nous avons assez ouy parler de ceste matere; mais laissiez de chevalier   pardire sa raison qu'il a encommenciee.
»  Et ad ce respondy Remondin: « Il en a bien cause d'en parler,   car plus avant l'en convendra dire, combien qu'il a failli a dire   verité de ce qu'il dist que Hervy de Leon occist le nepveu du roy   en trahison, car il scet bien la querelle pour quoy ce fu, et n'a pas   homme vivant de ceulx qui savoient le cas que lui, car ceulx qui   estoient de son accort sont tuit mort; et   dictes lui qu'il le die.
» Quant Jossellins ouy ce mot, si fu moult   esbahiz, nonpourquant il respondy: « Sire chevaliers, estes vous   venus en ce pays pour adeviner sur moy? » Et Remondin lui respondy   appertement: « Par foy, faulx traitres, n'adevine pas qui   dit verité.
»  Et lors dist Remondin au roy: « Sire, il est bien verité que Hervy   de Leon fu ysneaulx chevaliers, courtois et saiges, bien moriginez,   et l'ama moult le roy et son nepveu, et usoit le roy moult par son   conseil, et estoit Hervy cellui en qui il se fioit le plus.
Or advint   que pluseurs traitteurs qui estoient pour lors a la court du roy, de   quoy Josselin, que veez la, estoit, et fu le droit chief de tout le   mal que pour lors firent.
Ilz vindrent au nepveu du roy et lui   direntdidirent :   “ Damoisiaux, nous sommes moult courrouciez de vostre   dommage et de vostre honteuse perte, quant serez desherité de   si noble pays comme est Bretaigne.
” Et il leur respondy: “ Comment   se pourroit ce faire? Ja n'a le roy plus de hoirs que moy.
”  En non Dieu, dist Jossellins que je voy la, sachiez qu'il   a fait son hoir de Hervy de Leon, et croy qu'il l'ait   enchanté, et les barons du pays aussi, car les lettres en sont   ja passees, et y pendent leurs seaulx avec le seel du roy.
Par   foy, dist ly roys, cy a grant descongneue, se c'est verités.
» Et Jossellins   et les autres qui estoient de son accort, lui jurerent que   c'estoit vray; de quoy il fu moult doulens.
Et quant Jossellins   vit ce qui si fort pensoit, si lui dist: « Se vous avez tant de hardement   que vous vous osez vengier de ce tort qu'on vous fait, nous   vous aiderons trestuit.
» Et il leur dist qu'il en avoit bien le cuer   et la voulenté.
Lors dist Jossellins: « Or vous alez donques armer   et vous mettez en tel estat que nul ne vous puist congnoistre, et   nous vous actendrons au dehors de la ville, et si vous menrons   en tel lieu ou vous vous pourrez bien vengier a vostre aise.
» Et il   si fist, et retourna par devers eulx.
« Tres nobles et puissans roys, je ne me quier plus celer, puis que   je suis en court de droit et de justice, et que je voy mon ennemy   devant moy.
Sire, je sui filz Hervy de Leon.
»  Lors furent tuit esbahy de ce mot, mais tuit se teurent, et Remondin   reprint la parole en disant:   « Sire roys, mes peres avoit lors prins congié du roy, et s'en estoit   alez en son pays.
Et avoit coustume qu'il aloit tous les matins en   la forest qui joint a la forteresse, disant ses heures tous seulz.
Et   ce faulx traitre que je voy la, et ses complices admenerent le nepveu   du roy, et se mirent en embusche.
Et mon pere, qui garde ne   s'en donnoit, y vint a celle heure.
Et quant Jossellins le perceut,   si dist au damoisel: “ Or est il temps de vous vengier; il est tous   desarmez, sans coustel et sans espee; il ne vous puet eschapper;   et aussi, se nous veons qu'il vous soit besoing, nous vous aiderons   tuit.
” Et cil se party d'eulx, esprins de mal talent, et s'en vint,   l'espee toute nue tenant d'une main par la poignie, et de l'autre   main par l'alemelle, en lui escriant: “ A mort, a mort, faulx traitre! ”  Et cuida ferir mon pere d'estot par my le corps; mais il   tressailly; et cil, qui venoit de grant voulenté   eschauffez, et plain de yre, failly a son poindre, et mon pere sault   et lui oste l'espee de la main.
Et cil retourne et tire bon coutel   et en fery mon pere par my la cuisse, mais il lui cuida bien bouter   par my le corps.
Et mon pere le fery du pommeau de l'espee en la   temple grant coup.
A ce qu'il estoit fors et aspres chevaliers, et la   coiffe d'acier estoit feble et mal seure, et le pommel de l'espee estoit   pesant, l'aventure fu telle qu'il le tua tout mort estendu a la terre.
Quant mon pere le vit gesir jus, et qu'il ne se remuoit, si lui descouvry   le visaige, et le congnut.
Lors mena moult grant doulour,   et n'osa arrester, pour doubte du roy, ou païs.
Il vint par tout   ou il avoit finance, et s'en ala en tel lieu ou il conquesta pays assez.
Et lors Josselins, ly faulx traitres, dist a ses compaignons: “ Or   sommes nous venus a chief de nostre entencion.
Le nepveu du roy   est mort et Hervy, s'il est tenu, ne puet eschapper sans mort.
Or ferons nous du roy a nostre guise.
Ne nous mouvons tant que   Hervy soit esloingniez, et puis nous ferons   une biere de perches, et le couvrerons de ramssiaux, et porterons   le corps devers le roy, en lui disant comment Hervy de Leon a   murdry son nepveu en trahison.
” Noble roy, ainsi le fist cil traistre   que je voy la.
Et se il dit que ainsi ne soit, je presente mon gaige   de lui faire gehir par sa faulse gorge.
Et pour ce que je vueil que   chascun congnoisse que je ne fay pas cecy pour avarice, mais pour   garder mon droit heritaige et esclarcir la vilaine et felonnesse   trahison que le faulx traitre et ses complices firent a mon pere   pour lui enchasser, preingne son filz Olivier et un de ses plus prouchains.
Je les combatray, au regart du noble et juste jugement de   vostre court, voire l'un après l'autre.
» Et en ce disant, gette jus le   gaige, mais il n'y ot homme qui mot respondisist.
Et quant Alain   et ses enfans l'ouyrent, si le coururent acoler et baisier, et plouroyent   de joye et de pitié.
Et quant le roy des Bretons appercoit que nulz ne respond mot   a celle querelle, si a dit tout hault: « Jossellin,   Jossellin, estes vous sours? Je voy bien que le proverbe que   on dit est vray, que vieux pechié fait la vergoingne nouvelle.
Cil   chevalier estrange vous porte une moult estrange medicine.
Advisez   vous de respondre, car il vous est bien besoing.
» Et Jossellin lui   respondy: « Sire roy, je ne suis pas desoremais cellui qui doie respondre   a telz choses, et aussi je croy que cilz chevaliers ne se fait   que gaber.
» Lors respondy Remondin: « Faulx traitre, le gaber tournera   sur vous.
Je vous requier, nobles roys, que vous me tenez en   droit en vostre court et faictes bonnes justice.
Or ne vous en doubtez,   sire chevaliers, fait le roy, car si feray je.
Jossellin, dist le roy,   il fault que vous respondez a ceste querelle.
»  Lors, quant Olivier, ses filz, ouy ce que le roy disoit, si respondy   haultement: « Sire, il a grant paour qui tremble.
Cilz chevaliers, je   croy, cuide prendre les grues en voulant.
Par foy, il fauldra bien   a ce qu'il pense.
On ne prent pas tels chaz sans moufles.
Sire   roy, je vous dy qu'il a menty de quanqu'il vous   a dit, car mon pere est preudoms et loyaulx.
Et pren la bataille   ainsi comme il l'a ordonnee, et veez la mon gaige.
Je seray bien   mal fortunez s'il me puet desconfire, et un de mon lignaige, que je   congnoiz, avec moy.
»  Quant le roy entendy ceste parole, si fu moult courroucié, et   respondy haultement: « Par Dieu, Olivier, ce n'avendra, tant comme   je vive, en ma court, que ung seul chevalier combate deux autres   pour une mesme querelle.
Et est grant honte a vous d'avoir pensé   si grant lascheté en vostre cuer.
Et sachiez que vous ne monstrez   pas que vostre pere ait bonne querelle.
Et descy je vous donne   journee, a la requeste du chevalier, de la bataille, au jour qu'il lui   plaira assigner.
Par ma foy, sire, dist Remondin, et il me plaist   tout maintenant.
J'ay mon harnaz tout prest.
Et Dieux vous   rende la merite de vostre bon et loyal jugement.
»  Lors oyssiez grant murmure de tous les Bretons, car tous disoient:   « Veez la le plus vaillant chevalier   que nous veissions oncques en requerant son droit.
Mais qui qui   eust doulour, Alain de Quemeninguigamp ot joye, et Alain et   Hervy, ses deux enfans, et disoient a Remondin: Beaulx cousins,   ne vous esbahissez point et prenez hardiement la bataille contre   cinq des traictours, pour vous et pour nous deux, car nous en vendrons,   au plaisir de Dieu, bien a chief.
Beaulx seigneurs, dist   Remondin, prengne qui vouldra bataille pour soy, car je auray   ceste a ma part, et n'en doubte point que je n'en viengne a bon   chief, avec l'aide de Dieu et le bon droit que je y ay, et la bonne   justice que le roy me fait en sa court.
Et je pry a Dieu qu'il lui   vueille merir en son paradis.
»  Entrementiers que la murmure estoit, ly roy des Bretons, qui   fu saiges et soubtilz, pour doubte que les parties estoient de grant   lignaige et que par ce aucun inconvenient n'en peust encourir,   envoya soubdainement fermer les portes, que nulz n'en peust yssir,   et garder par gens bien armez; et puis traist son conseil   a part, et leur remonstra la querelle, et ilz lui en conseillerent   ce qui s'en appertenoit.
Lors retourna le roy en la sale,   et fist on commandement, sur la hart, de par le roy, que nulz   ne deist mot.
Et lors dist le roy: « Or entendez, biaulx seigneurs,   avisez vous.
Ceste querelle cy n'est mie petite, car c'est pour la   vie et pour le deshonneur a tousjours mais, d'une des parties.
Et   sachiez que je ne doy ne ne vueil reffuser a faire droit en ma court.
Olivier, dist le roy, voulez vous vostre pere deffendre de ceste   trahison? Sire, dist Olivier, oïl, certainement.
Dont, respondy le   roy, les lices sont toutes faictes.
Je vous ordonne a demain la   bataille.
Et sachiez que, se vous estes desconfiz, vous et vostre   pere, n'eschapperez ja que vous ne soiez tous deux penduz; et   vostre adverse partie n'en auroit ja moins, s'ainsi lui en avenoit.
Delivrez vous et bailliez hostages.
Tout premiers vostre pere demourra.
»  Et lors le fait mener par quatre chevaliers en une forte   tour.
Lors dist a Remondin: « Sire chevaliers, bailliez ostages.
» Lors   se met avant son oncle Alain et ses deux filz,   et bien jusqu'a quarante chevaliers, qui tous dirent d'une voix:   « Sire, nous le plegons.
Par foy, dist ly roys, il souffist.
Ne vous n'en   tendrez ja prison, car je scay bien que le chevalier ne eust pas ce   fait empris, s'il ne le voulsist acomplir.
»  Ainsi se departirent les parties de devant le roy.
Remondin s'en   va avec ses gens, son oncle et ses cousins, a ses paveillons.
Et le   soir vint veillier a la maistre eglise, et y fu grant espace de temps   en devocion.
Et Olivier vint en son hostel avecques grant foison   de ceulx de son lignaige, et fait mettre a point son harnoiz et son   cheval.
Et le landemain, par matin, ouïrent messe, puis s'en vont   armer.
Et le roy et les haulx barons furent sur haulx eschaffaulx   montez environ les lices.
Et furent les gardes du champ establies   bien et deuement, et les chayeres assises, et le soleil party a droit.
Et environ heure de prime, vint Remondin, a noble compaignie,   armez moult richement, l'escu au col, lance sur fautre, la cote   d'armes vestue, burlee d'argent et d'asur, et entra dedens les   lisces, montez sur un grant destrier lyart,   bien armé jusques en l'ongle du pié, si comme pour gaige de bataille.
Et fist la reverence au roy et a tous les barons.
Par foy,   dist chascuns, il a grant temps que nous ne veismes nul plus bel   homme en armes, ne de meilleur contenance.
Cil n'a pas euvre   laissiee qui a tel homme a a besoingnier.
Et atant descendy Remondin   aussi appertement que s'il feust tout desarmez, et s'assist en   sa chayere.
Grant temps après vint Oliviers, armez moult noblement, montez   sur un moult riche destrier, et bien sembloit homme de grant   affaire, et si estoit il.
Et venoit Jossellin, son pere, devant lui, sur   un palefroy griz.
Et firent la reverence au roy.
Et moult sembloit   Jossellins esbahiz; de quoy pluseurs tenoient qu'il avoit mauvaise   cause.
Lors descendy Oliviers moult vistement.
Que vous feroye   je long compte? Les sains furent apportez.
Et jura Remondin que   Jossellin avoit faicte la trahison, et s'agenoilla, et baisa les sains,   et puis se rassist en sa chayere.
Et Jossellin   jura après.
Mais a l'abaissier pour baisier les sains, il chancella   tellement qu'il n'y pot oncques touchier.
Et Oliviers jura après   moult laschement, et se rassist en sa chaiere.
Et lors cria un heraut,   de par le roy, que nulz ne feust si hardiz qu'il parlast mot, ne ne   fist signe nul que nulz des champions peust entendre ne appercevoir,   sur peine de la hart.
Et lors vvida chascun la place, fors cilz   qui furent commis a garder le champ, et Jossellins.
Et lors monta   Remondin a cheval moult legierement, et prist la lance.
Et, d'autre   part, monta Oliviers moult vistement, et prist la lance au fer   trenchant.
Et lors cria un herault par trois foiz: « Laissiez les aler,   faictes vostre devoir, faictes vostre devoir.
»  Comment Remondin desconfit en champ Olivier,,  le filz Jossellin.
Comment Remondin desconfit en champ Olivier,   le filz Jossellin.
Or dit la vraye histoire que, quant ly criz fu faiz, que Remondin   mist le bout de la lance a terre et la coucha sur le col du destrier,   et fist le signe de la vraye croix par trois foiz.
Et en ce faisant   son ennemy l'apperceut, et fiert le cheval des esperons, qu'il avoit   si a main qu'a souhaitier, et baisse la lance, et va ferir Remondin   enmy le pitz, ains qu'il s'en donnast garde, moult rudement, car   il y mist toute sa force.
Mais Remondin n'en ploya oncques l'eschine,   et la lance Olivier lui froya jusques que il fu poins; et de   la force du coup la lance Remondin chey a terre.
« Haa, traitre, dist   Remondin, tu ensuiz bien la fausse progeniee dont tu es yssus,   mais ce ne te puet riens valoir.
» Lors prent l'estrié qui pendoit a   l'arcon de la selle, liquelz avoit trois pointes bien acerees, chascune   de sept poux de long, et au retourner que Olivier cuida faire,   il le fery sur le bacinet, qui fu durs et bien trempez, et   l'une des pointtes coula aval et entra entre la coupe   du bacinet et la vosiere.
Et le coup qui descendi de grant ravine,   avec la force du bras de quoy il fu feruz, ly uns des cloux de la   maisselle rompy, et Remondin tire a lui fort, et la visiere lui demeure   pendant d'un lez, si que il ot le visaige tout descouvert.
De ce   s'esbahy Oliviers durement.
Mais non pour tant trait l'espee et   fait bien contenance de chevalier qui petit ressoingne son ennemy.
En ce party se combatirent grant espace de temps, et s'entredonnerent   moult de grans et horribles coups.
Et en la fin Remondin   descendy a pié, et print sa lance qui gesoit par terre, et en vint   le grant pas vers son ennemy, lequel se destournoit de lui, et le   faisoit aler après lui parmy le champ, car il avoit si bien cheval   a main qu'a fin souhait.
Et en ce party cuidoit bien lasser Remondin   tant que la journee se passast.
Mais Remondin s'avise, et vint   a son cheval, et prist l'estrier a une main et en l'autre main la lance,   et s'en vint pas pour pas vers son ennemy.
Et Oliviers, quant il le vit venir, ne scot comment il se peust bonnement   garder, car il ne scot percevoir la maniere comment mieulx   Remondin le vouloit assaillir.
Et lors point le cheval tout a un   fais, et cuide venir hurter Remondin enmy le pitz.
Mais Remondin   lui gette l'estrier par grant air, et attaint le cheval ou front de   si grant force que le chanfrain d'acier fu effondré, et convint le   cheval par la force du coup aler par terre des jarrez derriere.
Et   Olivier lui laisse le frain et le point de l'esperon, et, au redrecier   que ly chevaulx fist, Remondin le va ferir de la lance ou cousté,   tellement qu'il le porta a terre de l'autre lez du destrier, et demoura   a Olivier bien demy pié du fer de la lance dedens le corps.
Et avant   que il se peust relever, Remondin le vint si chargier de coups qu'il   ne se povoit mouvoir, et lui esracha le bacinet de la teste par force,   et lui met le genoil sur le nombril et la main senestre au col, et la   le tient en telle destrece qu'il ne se puet mouvoir.
En ce party que vous ouez tint Remondin   Olivier grant espace de temps.
Et quant il vit qu'il en fu du tout   au dessus, si tire le court coutel qui lui pendoit a dextre lez et lui   dist: « Faulx traitre, rens toi ou tu vaulz prez que mort.
Par foy,   dist Oliviers, j'aime mieulx que tu m'occies, car a moy rendre ne   puis je gueres conquester.
Puis qu'ainsi est, j'aime mieulx a mourir   par la main d'un si vaillant chevalier que vous estes que d'autre   main.
» Lors print a Remondin grant pitié de lui, et lui demanda,   sur le peril de l'ame de lui, s'il savoit riens de la trahison que Jossellin,   son pere, avoit faicte.
Et cil dist que non, et que il n'estoit   pas encores pour le temps, et que, comment qu'il eust pleu a Dieu   que fortune lui feust pour le present contraire, si tenoit il son   pere preudomme et loyal, et non coulpable de ce fait.
Et quant   Remondin, qui bien savoit le contraire, l'ouy, si fu moult doulens,   et lui debaty tant les temples du poing atout le gantelet, qu'il   fu si estourdiz qu'il ne veoit, ne ouoit, ne entendoit, ne se sentoit   chose que on lui feist.
Et lors se lieve Remondin, et le prist par   les deux piez, et le traine jusques aux lices, et puis le boute hors, et   retourne, et vint devant l'eschaffault du roy, la visiere levee, en   lui disant: « Sire, ay je fait mon devoir? Se j'ay rien plus a faire,   je sui prest de faire mon devoir, au regart de vostre noble court.
Par foy, sire chevaliers, dist le roy, vous estes bien acquitez.
» Et   lors commanda le roy que Jossellins et son filz feussent tous deux   penduz.
Et cilz a qui le roy le commanda saisirent tantost Josselin,   qui crioit au roy mercy moult piteusement.
Et le roy lui dist   qu'il confessast la verité de la querele, et, par adventure, il pourroit   bien avoir grace.
Lors dist Josselin: « Sire, le celer ne vault rien, prengne vous   pitié de moy, car certainement il fut tout ainsi comme cellui chevalier   l'a proposé, et sachiez que Oliviers, mes fils, n'estoit pas   encore nez.
Par foy, dist le roy a Jossellin, cy a grant mauvaistié.
Et s'il n'eust pleu a Dieu que vous n'en feussiez pugny en ce monde,   il ne vous eust pas laissié tant vivre; et, quant de ma part, vous   ne fauldrez pas a la punicion.
» Lors dist   en hault a ceulx qui estoient ordonnez a ce faire que tantost le   pere et le filz feussent penduz.
Lors se traist avant Remondin et dist au roy: « Sire roy, je vous   mercie de vostre bonne justice et du droit que vous me faictes en   vostre court.
Mais je vous prie, par pitié et par misericorde, qu'il   vous plaise a moy donner la vie de Olivier, car, veue la vaillance   de lui, et aussi consideré qu'il n'a coulpe en la trahison, ce seroit   moult grant dommage de sa mort, car encore pourroit il faire des   biens assez.
Et quant du pere, pour ce que je le voy vieil et fresle,   de ma part, sire roy, s'il vous plaist a faire lui grace, je vous en   requier, par tant que je raye mon heritaige.
Et des prouffiz et des   fruiz que il en a levez, selon la mise d'argent que il y pourra avoir,   soit distribué a en faire une prieuré et renter moines, selon la quantité   que la mise pourra souffrir raisonnablement, pour chanter   perpetuelment pour l'ame du nepveu du roy.
» Lors dist le roy a   ses barons: « Seigneurs, veez cy grant franchise   de ce chevalier, qui prie que je respite ses ennemis de la mort;   mais, par la foy que je doy l'ame de mon pere, ne Jossellins ne   ses filz ne feront jamais trahison ne n'enchasseront gentil homme   de mon pays.
» Et lors les fist tous deux pendre, et rendy a Remondin   sa terre, et lui donna la terre de Jossellin tout entierement.
Et Remondin l'en mercia et l'en fist hommage.
La commenca la feste grant, et tint le roy grant court et noble,   et estoit moult joyeux de ce qu'il avoit recouvré un si noble homme   en son pays.
Mais pour neant s'en esjoist, car assez brief verra   que Remondin n'aura gueres de voulenté de demourer en Bretaigne,   car moult lui tarde de reveoir Melusigne.
En ceste partie dit l'ystoire que Remondin fu moult bien festiez   du roy de Bretaigne, qui tint moult grant et noble court pour   l'amour de lui.
Et firent les barons de Bretaigne moult grant joye   de la venue de Remondin, especialment Alain, son oncle, et ses   deux enfans, et cilz de son lignaige.
Et   lors vint Remondin au roy et lui dist: « Sire, je vous supply que il   vous plaise que vous accordez que je donne la baronnie de Leon,   qui fu de Hervy, mon pere, que Dieux face mercy, a Hervy, mon   cousin, et la terre aura recouvré le nom de son droit seigneur, et   vous le nom de vostre homme, car il est de la droitte ligne.
Par   foy, dist Remondin, puis qu'il vous plaist, il nous plaist bien.
» Lors   appella le roy Hervy, car il l'amoit moult, et lui dist: « Hervy, recevez   le don de la baronnie de Leon que voz cousins vous veult   donner, et m'en faictes hommage.
» Et cil si fist et remercia moult   le roy et Remondin.
Et lors appella Remondin Alain, son cousin,   et lui dist: « Beaulx cousins, je vous donne la terre que le roy m'a   donnee, qui fu Jossellin de Pont le Leon; faittes en au roy hommage.
»  Et cilz l'en mercia a genoulx, et en fist hommage au roy, lequel   le receupt liement.
Mais les barons en prindrent moult fort a murmurer, et dirent:   « Par foy, cil chevalier n'est mie venu pour avarice en ce pays.
Il   a mis sa vie en aventure pour conquerre   son heritaige.
Quant si tost s'en est dessaisiz, il convient qu'il ait   grant richesse ailleurs.
» Lors vint ly anciens chevaliers a Remondin.
Et quant Remondin le vit, si lui dist que il se delivrast de faire ce   que sa dame lui avoit commandé.
Et il lui respondy: « Monseigneur,   pour ce suiz je venus.
» Et lors presente au roy, de par sa dame,   une moult riche couppe d'or, ou il avoit moult de riches pierres,   et a tous les barons moult de riches joyaulx.
Et s'esmerveilloit   chascuns dont telle richesse povoit venir.
Et dirent tuit que il   convenoit que Remondin feust moult puissant et moult riches.
Et lors renforca moult la feste.
Et avoit Alain de Quemeniguingamp   et ses deux filz si grant joye que nulz ne le pourroit penser.
Mais   encontre leur joye ot dueil le lignaige de Jossellin de Port le Leon,   lesquelx n'oublierent mie la mort de leur cousin et de son filz, ainsi   que vous orrez cy après.
Et se taist l'ystoire quant a present de   la feste, et commence a parler de Melusigne,   comment elle se gouverna entretant comme Remondin fu   en ce voyage.
L'ystoire dit que entretant que Remondin fu en Bretaigne,   Melusigne fist bastir la ville de Lusignen et fonder les murs sur   la vive roche, et la fit estoffer de fortes tours; drues, machicolees   et a terrace, et les murs machicolez, et alees au couvert dedens la   muraille pour deffendre a couvert par les archieres autant bien   par dehors comme par dedens, et parfons trencheiz et bonnes   brayes.
Et fist bastir entre le bourc et le chastel une forte tour,   grosse, de tieules sarrasinoises, a fort cyment.
Et estoient bien ly   mur de la tour de XVJ.
a XX.
piez d'espez.
Et la fist faire si haulte   que les guettes qui estoient dedens veoient de tous coustez qui   venoit devers le fort en la ville.
Et y estably trompeurs qui trompoient   quant ilz veoient aucun approuchier.
Et sachiez que tous   les trencheiz d'entour le bourc furent esrachiez la ou il en fu besoing,   comme encore y est apparant.
Et   fist la dame nommer celle tour La Tour Trompe.
Or retourne l'ystoire   a parler du roy et de Remondin, et de la feste que chascun   faisoit de Remondin.
En ceste partie dit l'ystoire que moult fu grant la feste a Nantes,   et moult honnoura le roy Remondin, et y fist on joustes et bohours   esquelx Remondin se porta moult vaillaument.
Et furent a la   feste toutes les plus nobles dames du pays, qui moult prisoient la   contenance de Remondin, et bien disoient qu'il estoit bien dignes   de tenir un grant pays.
Et moult s'esbahissoient de la grant richesse   qu'ilz veoient de Remondin de jour en jour.
Mais qui qui face feste de Remondin, le chastellain de Derval,   qui fu nepveu Josselin de Pont le Leon, fist tout le contraire,   mais envoya soubdainement a tous ses proismes et qui estoient   parent de Josselin, en eulx mandant comment la chose estoit alee   de son oncle, et que ilz feussent a un certain jour que il leur manda,   a un recept qu'il avoit en la forest de Guerrande, et qu'il savoit   bien que, quant Remondin partiroit, qu'il   en yroit par assez prez, car la plus grant partie du pays de Guerrande   estoit a lui.
Quant cilz ouïrent les nouvelles, si furent moult   doulens, et se mirent ensemble bien deux cens hommes d'armes   armés de toutes pieces, et vindrent au recept ou le chastellain les   avoit mandez.
Et le chastellain se party de la court sans prendre   congié du roy ne de nul des barons, mais il laissa a la court .IIJ.
de ses escuiers pour savoir quel chemin Remondin tendroit, et que   ilz lui feissent assavoir au recept dessus dit.
Et ilz lui respondirent   que si feroient ilz.
Lors se party ly chastellains et chevaucha tant qu'il vint au   recept, ou il trouva ceulx de son lignaige que il avoit mandez,   et leur compta toute l'aventure, et comment Jossellins et ses filz   avoient esté pendus, et qu'ilz avoient en pensé d'en faire, ou de   lui vengier de Remondin qui lui avoit pourchacié cest ennuy, et   a eulx fait si grant blasme et si grant hontage, ou de le laissier   en ce party.
Lors respondi, pour tout le lignaige, un moult   estous chevalier, qui fu filz du cousin germain de   Jossellin: « Chastellains, nous voulons bien que vous sachiez que   ainsi ne demourra pas, car nous sommes tous en voulenté de mettre   mort cellui qui nous a fait si grant vitupere et si grant deshonneur.
Par foy, dist ly chastellains, or tien je bien a emploié l'onneur   et le bien que Jossellins, mes oncles, vous a fait ou temps   passé.
Et je vous mettray temprement en lieu ou nous pourrons   bien acomplir nostre voulenté de cellui qui ce hontaige nous a   fait, car, de quelque cousté qu'il ysse du païs de Bretaigne, il ne   nous puet eschapper, car nous y avons bonnes espies qui le nous   vendront annoncier quant temps sera.
» Et ceulx respondirent tous   d'une voix: « Beneiz soyez vous, et sachiez, quelque priz qu'en doie   advenir, ceste emprise sera achevee, et occirons le faulx chevalier   qui ce domage nous a fait, et de ceste honte.
» Cy se taist l'ystoire   a parler d'eulx, et recommence a parler du roy et de Remondin,   comment il se departy du roy et de la baronnie.
Et s'en vint   a Leon en la forteresse qui fu de Hervy de Leon,   son pere, que il avoit donnee a Hervy, son cousin.
L'ystoire dit que la feste dura a Nantes bien XV.
jours ou plus.
Et ne vous sauroye raconter toute l'onneur que le roy breton et   toute sa baronnie firent a Remondin.
Et m'en tairay pour cause   de briefté.
Remondin print congié du roy et des barons, et mercia   moult le roy de la bonne justice que il lui avoit faicte en sa   court, et se party moult honnourablement d'eulx tous.
Et sachiez   que le roy et pluseurs des barons furent doulens de sa departie.
Ainsi se party Remondin du roy, o lui Alain, son oncle, et ses   deux enfans, et ceulx de leur lignaige, et s'en vont fort chevauchant   vers Leon.
Mais l'ancien chevalier estoit venus devant, et avoit   fait tendre tentes et paveillons, et tout ordonner comme mestier   estoit.
Remondin, et ses oncles, et ses enfans, et les plus prouchains   de son lignaige, logierent ou chastel, et les autres au bourc.
Et fu la feste grant.
Et donna Remondin   a tous les barons qui la furent moult de riches dons.
Mais quant le peuple du païs scot que cellui qui estoit filz de   leur droit seigneur estoit venus, si furent moult joyeux, et lui firent   grans presens, a l'usaige du pays, comme de vin, de bestail, de   poissons, de poulaille, de foings et d'avoines, et de moult d'autres   choses.
Et estoient moult liez, puis qu'il ne plaisoit a Remondin   a demourer, ne a tenir la terre, quant ilz estoient receuz en la   droicte ligne de leur seignourie, et hors de la lignie Josselin.
Remondin   les remercia moult de leurs presens, et leur pria et commanda   qu'ilz feussent bon et loyal subgiez a Hervy, a qui il avoit donné   la terre.
Et ilz dirent que si feroient ilz.
Et se taist l'ystoire a parler   d'eulx et parole des espies qui estoient la mesmes, dont l'un   se party et s'en ala vers le recept ou le chastellain et le lignaige   Jossellin estoit.
Et les autres deux demourerent pour savoir quel   chemin Remondin tendroit.
En ceste partie dit l'ystoire que Remondin   se party o ceulx de son lignaige, de Leon, et s'en vint a Quemeniguigamp,   la ou la feste renforca moult grant.
Et la voult Remondin   prendre congié de son lignaige.
Mais ilz y mistrent le plus grant   remede que ilz porent afin que il demourast encores.
Et le firent   demourer oultre sa voulenté bien VIIJ.
jours.
Mais il faisoit le plus   que il povoit bonnement leur plaisir.
Et en ce party vagant, vint   a Hervy, le filz Alain, un homme trespassant, qui venoit de Guerrande,   et avoit passé par le recept ou ly chastellains estoit, et   avoit entendu par aucuns des varlez d'icellui chastellain qu'ilz   actendoient gens a qui ilz ne vouloient point de bien.
Mais il ne   lui avoit pas descouvert qui ilz aguettoient.
Et cest affaire compta   a Hervy.
Quant Hervy l'entendy, il print tantost un de ses escuiers, et   l'envoya vers ledit lieu asavoir quelz gens c'estoient.
Et cil, qui   fu diligens, fist tant qu'il congnut la plus grant partie de ceulx   qui y furent et quelle quantité ilz estoient, et retourna a Hervy,   et lui compta ce qu'il avoit trouvé, et que   ilz estoient bien de Vc.
à VJc.
combatans.
Quant Hervy l'entendy,   si lui deffendy qu'il n'en parlast a personne.
Et lors appella son   frere Alain et aucuns des plus notables de leur lignaige, et leur   compta cest affaire.
« Par foy, dirent cilz, nous ne savons que penser   qu'ilz tendent a faire, sinon qu'ilz se veulent vengier de Remondin,   nostre cousin, ou de nous mouvoir guerre sur ceste querelle.
Mais   toutesfoiz il est bon de y pourveoir de remede.
Mandons de noz   amis et nous tenons secretement ensemble, et verrons quel conroy   ilz prendront, afin que, se ilz viennent sur nous, que ilz ne nous   treuvent point a descouvert, et aussi, se Remondin se part, que il   ne soit pas souspriz d'eulx, car, se ilz ont entencion de lui mal   faire, ce n'est que de lui oster sa vie.
Par foy, dit ly autre, il ne   dit que verité.
Or nous delivrons de faire nostre mandement si   brief et si celeement que on ne le saiche se le moins non que on   pourra.
» Et ainsi le firent ilz, et orent, dedens   le second jour, jusques a IIIJc.
hommes d'armes, que de leur   lignaige, que aliez, et les firent logier en un bois, ou moult pou de   gens les sceurent.
Or advint que Remondin ne voult plus demourer, et print congié   de Alain, son oncle, liquelz demoura à Quemeninguigant,   moult doulens de sa departie.
Et ses deux enfans le convoierent,   et grant foison de leur lignaige, et comment qu'il feust, ne le vouldrent   laissier.
Et fesoient tousjours traire avant leurs gens sur   costé.
Et alerent tant avant que ilz approuchierent a une lieue   prez de la forest ou le recept au chastellain estoit, qui, par ses   espies, scot leur venue et le dist a ses parens, disant: « Or verra   on qui oncques ama Josselin, mon oncle, ne son filz Olivier.
Il le   devra cy monstrer a vengier leur mort.
Cy povons a un seul coup   avoir tout le lignaige, et cellui qui telle honte nous a faicte.
» Et   cilz lui respondent que ja pié n'en eschappera   que tout ne soit mort.
Mais, si comme le proverbe dit: « Tel cuide   vengier sa honte qui l'accroist.
» Ainsi fut il du chastellain et de ses   parens.
Et en cependant vint ly anciens chevaliers a Remondin, et lui   dist: « Sire, il est mestiers que vous chevauchiez par ceste forest,   tous armez, vous et voz gens, par ordonnance, car le lignaige de   Jossellin que vous avez destruit, ne vous aiment pas.
Si vous   pourroient tost porter dommage, se ilz vous trouvoient desgarny,   et ly cuers me dist que nous les trouverons assez tost.
Ja s'estoient   armez Hervy et Alain, et leur lignaige, et avoient envoiez leurs   gens devant en embusche, a moins de demy lieue du recept.
» Dont,   quant Remondin ot fait armer ses gens, et ot mis le pennon au   vent, et voit que ceulx de son lignaige estoient tuit armez, si ne   scot que penser, et les autres aussi ne savoient pas pour quoy   Remondin si s'estoit armez, et ses gens aussi.
Mais ilz lui dirent   lors toute la verité, et comment ilz avoient   ja envoyé devant IIIJc.
bacinez pour lui garder encontre leurs ennemis.
« Par foy, dist Remondin, ceste courtoisie ne doit pas estre   mise en oubli, et ne sera elle ou temps avenir, se vous avez besoing   de moy.
» Et en ce party chevaucherent tant qu'ilz entrerent en la   forest.
Et faisoit moult bel veoir Remondin chevauchier devant,   le baston ou poing, mettre ses gens en ordonnance.
Et atant se taist   l'ystoire de lui, et parole du chastellain et de ses parens, qu'ilz   firent.
Comment Remond et ses parens desconfirent le chastellain et ses aliez,,  et autres parens de Josselin de Pont le Leon.
Comment Remond et ses parens desconfirent le chastellain et ses aliez,   et autres parens de Josselin de Pont le Leon.
L'ystoire dit que le chastellain estoit en son   recept, et attendoit l'espie qu'il avoit derrenierement envoyé assavoir   mon quant Remondin entreroit en la forest.
Et il exploita   tant qu'il les vit approuchier.
Lors retourna au recept, et dist au   chastellain: « Sire, veez les cy venir.
» Quant le chastellain l'entendy,   si s'escria en hault: « A cheval, a cheval.
Qui oncques ama Jossellin   de Port le Leon, mon oncle, ne son filz Olivier, si me suive! » Et  lors monta chascuns, et furent acreuz qu'ilz furent bien VIIJc.
combatans,   et se mirent au chemin par my la forest, a l'encontre de   Remondin, et passerent par devant l'embusche ou estoient ceulz   que Hervy et ses parens avoient envoyez devant, lesquelx les laissierent   passer sans eulx descouvrir, puis se mirent aprez eulx au   chemin.
Et cilz chevauchierent tant qu'ilz encontrerent Remondin   et sa route.
Mais quant ilz les virent armez et chevauchier en ordonnance,   si furent tous esbahiz.
Mais en celle premiere route ne   estoient que les varlès et environ cent hommes d'armes.
Si les escrierent: « A la mort! Mal accointastes oncques cellui   qui nous a fait la honte et le dommage de Josselin, nostre cousin.
»  Quant cilz l'entendirent, si se mettent a part, et font sonner la   trompette.
Et cilz leur courent sus, et firent grant dommage des   gens Remondin, aincois que Remondin y peust venir, ly quelz   venoit a desray de cheval, tant qu'il povoit courre, et se fiert   oultre ses ennemis, lance baissiee, et porte le premier qu'il encontre   a terre.
Et puis traist l'espee, et fiert a dextre et a senestre, et porte   a ses ennemis moult de dommage.
Mais, quant le chastellain le voit, si fu moult doulens, et le monstre   a trois de ses cousins germains disant: « Veez vous la le chevalier   par qui la honte est avenue a nostre lignaige.
Se nous estions delivrez   de cestui cy, le remenant ne pourroit gueres durer.
» Lors poingnent   tous trois a lui, les lances abaissiees.
Les deux l'enferrent   sur le comble de l'escu, et ly autre en la couppe du bacinet, et tant   rudement le fierent qu'ilz portent lui et le cheval   par terre, et passerent oultre.
Mais il point le cheval de   l'esperon, qui fu fort et viste, et le cheval se remet sur ses genoulx,   et ressault en piez legierement, que oncques n'en perdy estrier ne   espee de la main.
Et retourne sur le chastellain, et le fiert de l'espee   sur le bacinet si rudement, a ce que le bras fu fort et l'espee pesant,   qu'il fu si estourdiz qu'il perdy les estriers ambedeux, et lui vola   l'espee de la main.
Et au passer le hurte de l'espaule telement qu'il   vola du cheval a terre.
Et la presse commenca si grant qu'il fu   tous deffoulez des piez des chevaulx.
La commenca la bataille grant, et y ot grant dommage d'un   lez et de l'autre.
Atant est venus ly anciens chevaliers, et Hervy   et Alain pellemelle.
La ot dure meslee et moult aspre.
La fait Remondin   moult d'armes et moult dommage ses ennemis.
Mais ly   chastellains est yssus de la presse, et lui ont baillié ses gens un fort   cheval, et il y monte.
La renforca grant la bataille, car, quant sa   gent le virent remondé, ilz reprindrent grant cuer, et se combatirent   moult asprement et y ot moult de mors et de   navrez, et d'une part et d'autre.
Et sachiez que Remondin   et ses gens soutenoient grant fez, car leur adverse partie estoit   moult forte, et moult bien se combatirent vaillaument.
Mais l'embusche   Hervy leur vint par derriere et les assaillirent de tous   lez si asprement qu'ilz ne sceurent que faire; ne ilz ne se povoient   deffendre, ne ilz ne povoient fuir.
Et la fu prins ly chastellains et   renduz a Remondin, qui le commande a garder a l'ancien chevalier   et a IIIJ.
de ses hommes.
Et furent tous les autres en pou de heure   pris et mis a mort.
Et s'en vindrent au recept, et lors dit Remondin a ses parens:   « Seigneurs, je vous doy bien mercier du noble secours que vous   m'avez fait a ceste journee, car je scay bien, se ne feust l'aide de   Dieu et de vous, ces traicteurs m'eussent mis a mort en trahison.
Or regardons qu'il en est bon a faire.
Par foy, sire, dist Hervy,   or en faictes vostre voulenté.
Je vous diray, dist Remondin, que   nous ferons.
Faisons pendre tous ceulx qui sont du lignaige Josselin   environ ce recept, et le chastellain et   les autres nous envoierons au roy de Bretaigne pour tesmoingnier   la trahison qu'ilz nous ont faicte.
Si en preingne tele punicion qu'il   lui plaira.
Par foy, dirent trestuit, vous dictes bien.
» Lors furent   serchié tuit ly prisonnier; et furent penduz aux fenestres et aux   huys et tout environ le recept, tuit cilz qui estoient du lignage   Jossellin.
Et firent tous les autres lier, et le chastellain, et les enmena   Alain, a trois cens hommes d'armes, a Vennes, devers le roy,   qui la estoit retraiz.
Et lui presenta Alain le chastellain et tous les   autres, et lui compta toute l'aventure, et lui dist comment Remondin   se recommandoit a sa bonne grace, et qu'il ne lui voulsist   desplaire s'il avoit prins vengence des traitres qui l'avoient voulu   murtrir en trahison, et qu'il lui envoyoit le chastellain et les autres   pour savoir la verité du fait, et qu'il en preinst la punicion a sa   voulenté.
« Comment, dist ly roys, damp chastellains, comment fustes   vous si hardiz de faire tel oultraige, ne   tel trahison pour la raisonnable justice que nous avons fait faire   en nostre royaume, veu et consideré la grant trahison que Josselins,   voz oncles, recongnut qu'il avoit fait? Par Dieu, vous feustes   moult oultrecuidiez, et c'est a bon droit s'il vous en est mesavenu.
Haa, noble roy, dist ly chastellains, preingne vous pitié de moy,   car la grant yre que j'avoye de la deshonneur que Remondin avoit   fait a nostre lignaige le m'a fait faire.
Par mon chief, dist ly roys, c'est mauvaise compaignie que de   traitours.
Il fait bon fermer l'estable avant que le cheval soit perdu.
Sachiez que jamais ne vouldrez occire noble homme en trahison,   car je ne mengeray jamais tant que vous serez penduz avec vostre   oncle et tous ceulx qui cy ont esté admenez.
» Et lors les fist le roy   pendre, et envoya le chastellain a Nantes, et la fu penduz emprez   son oncle et Olivier, son cousin.
Ainsi garda le roy des Bretons   justice en son temps.
Et se taist l'ystoire   de lui, et repaire a Remondin et a ses parens.
Or dist l'ystoire que, quant Alain fu repairié au recept, et il   ot compté a Remondin et aux autres ce que le roy de Bretaigne   avoit fait, ilz dirent que le roy avoit fait comme vaillans roys et   loyaulx justiciers.
Lors appella Remondin Hervy et Alain, et ceulx   de son lignaige, et dist a Hervy et a Alain: Beaulx cousins, je vous   enjoing que vous faciez fonder une prieuré de la Trinité de VIIJ.
moines, et renter, pour chanter tous les jours pour l'ame de mon   pere, pour le nepveu du roy et pour ceulx qui sont trespassez de   ceste fole emprise.
Et cilz distrent que ce feroient ilz.
Et leur pria   Remondin comment ilz le recommandassent au roy de Bretaigne,   et aux barons, et a Alain, leur pere.
Et print congié d'eulx, dont   ilz furent moult doulens de ce qu'il ne les laissa plus avant aler.
Et sachiez que au partir menerent les deux freres moult grant   douleur.
Non contretant il convint que ilz se partissent,   et s'en vont vers Quemeninguingant.
Et Remondin   s'en vint en Guerrande, la ou il fu moult bien receuz.
Et se taist   l'ystoire a parler de lui, et recommence a dire comment Hervy et   Alain prindrent congié de leur lignaige, et vindrent a leur pere.
L'ystoire dit que Hervy et Alain prindrent congié de leur lignaige,   et vindrent a leur pere, et lui compterent toute l'aventure   du chastellain, et comment ilz s'estoient partiz de leur cousin, et   comment il leur ot enjoint de faire la prieuré.
« Par foy, dist Alain,   or est bien le pays de Bretaigne essarpez de la lignie Jossellin.
Dieux en ait mercy des ames, combien que ilz ne nous amassent   onques.
Beaulx enfans, je vous diray que vous ferez.
Vous yrez   au roy, et lui requerrez qu'il vous doint une place pour ediffier la   prieuré, et lui dictes comment vostre cousin le vous a enjoint;   et je croy qu'il vous en fera bonne responce.
» Et ceulx respondirent   que si feroient ilz.
Lors se partent de leur pere, et ont tant chevauchié qu'ilz vindrent   a Vennes, et trouverent que le roy s'estoit party, et estoit alez   a Senselio pour soy deduire a la chasse.
Et   cilz remontent a cheval, et vindrent au port, et passerent et entrerent   en la forest, et cheminerent tant que ilz vindrent au chastel,   et trouverent que le roy estoit ou parc alez chassier.
Et les   deux freres vont après, et treuvent le roy dessoubz un arbre, sus   un estang, ou il attendoit le cerf que ly chien achassoient.
Les deux   freres se trairent a part, pour ce que ilz ne vouloient pas destourber   le roy a veoir son deduit, lequel le perceut bien et leur en scot   moult bon gré.
Atant esvous venu le cerf, qui s'en vint ferir en   l'estang.
Et la fu prins par force de chiens et trait hors de l'eaue;   et en fu faicte la cuirie et donné le droit aux chiens.
Lors se trayent Hervy et Alain avant, et saluerent le roy,   et firent bien le messaige que Remondin, leur cousin, leur avoit   enchargié.
Le roy les bienviengna, et leur enquist de l'estat   Remondin, et ilz lui en dirent ce que ilz en avoient veu, et puis   comment il leur avoit enjoint de faire la prieuré pour chanter pour   l'ame du nepveu du roy, et pour son pere   Hervy, et pour tous ceulx qui avoient receu mort pour ceste querelle,   et aussi comment ilz lui priassent de par lui comment il leur   voulzist donner place pour fonder la dicte prieuré.
« Par foy, dist   le roy, la requeste est raisonnable, et tout maintenant je vous   menray ou lieu ou je vueil qu'elle soit fondee.
»  Lors yssirent de la garenne, et vindrent tout selon le mur, au   bout du clouz, et lors dist le roy: « Beaulx seigneurs, faictes cy   fonder vostre prieuré, et prennez tant de place que vous vouldrez.
Je vous abandonne la forest pour prendre bois a charpenter, et,   quant ly moyne y seront estably, je leur en donne pour leur ardoir,   et tous leurs adherens et habitans.
Et leur habandonne la pescherie   en la mer qui est prez de ceste place, a ung quart de lieue, et tendre   en la forest aux oysiaux et a toute sauvagine, pour leur despense.
Et toutes les terres en hannables qui sont cy environ, a demy lieue,   je leur donne.
» Et de ce leur fist faire bonnes lettres.
Et les deux   freres l'en mercient, et font venir macons   tantost, et terrillons, et charpentiers.
Et fu en pou de temps l'eglise   et la prieuré assouie, et mis moynes blans dedens jusques a VIIJ.,   qui portent en leur desouzain habit une croix azuree, et les renterent   bien pour vivre aaisiement, et encores y est.
Et atant se taist   l'ystoire a parler du roy des Bretons et des deux freres, et reprent   a parler de Remondin, comment il se gouverna depuis.
En ceste partie nous tesmoingne l'ystoire que tant demoura   Remondin en la terre de Guerrande qu'il mist accord entre aucuns   des Bretons qui estoient en discencion, et fist tant que ly pays fu   tous en paix.
Et lors print congié aux barons et au peuple, qui   forment furent doulens de sa departie.
Et tant chevaucha qu'il   entra en la terre de Poictou, la ou il trouva grant foison de haultes   forests non habitees, et en aucuns lieux, grant foison de sauvagine,   comme cerfs, bisches, dains, chevreulx, porcs, et autres bestes   sauvaiges, et en moult d'autres lieux belles plaines,   belles praieries et belles rivieres.
« Par foy, dist Remondin,   c'est grant dommage que cest pays n'est habitez et peuplez, car   moult y est grasse la contree.
» Et en pluseurs lieux treuve sur la   marine moult de belles places non habitees, lesquelles, a son semblant,   feussent moult prouffitables a habiter.
Et tant chevaucha Remondin qu'il vint a une ancienne abbaye,   grande et grosse durement, qui estoit appellee Malezès, et avoit   par my l'abbaye cent moynes sans les convers.
La se heberga   Remondin, pour la plaisance qu'il prist ou lieu, et y fu trois nuis   et trois jours.
Et y donna Remondin de beaulx joyaulx.
Puis s'en   party, et s'en vint chevauchant tant qu'il approucha de Lusignen,   et vit la Tour Trompe et le bourc.
Et lors ne cuida pas estre la ou   il estoit, car il mescongnoissoit le lieu pour la tour et pour le lieu   du bourc, qui y fu fais depuis qu'il se party.
Et moult se esmerveille   quant il oït la guette de la tour tromper.
Comment Remondin retourna a Lusegnen et s'esmerveille de la tour  et du bourc que Melusigne avoit fait faire.
Comment Remondin retourna a Lusegnen et s'esmerveille de la tour   et du bourc que Melusigne avoit fait faire.
En ceste partie dit l'ystoire que, quant Remondin vint au dessus   de Lusignen, et il apperceut le bourc, qui estoit cloz de haulx murs   et de grosses tours et drues, et les fossez parfons et tous fais de   pierre de taille, et voit la tour haulte et grosse entre le bourc et le   fort, qui les surmonte de haulteur de plus du hault d'une lance,   et oït les trompeurs qui trompent de plus en plus quant ilz appercoivent   les gens qui venoient avecques Remondin   espessir: « Comment, dist Remondin a l'ancien chevalier, que puet   cecy estre? Il me sembloit ores que je feusse bien prez de Lusegnen,   mais il me semble que je y ay bien failly.
» Lors commence ly anciens   chevaliers a rire.
« Comment, sire chevaliers, dist Remondin, vous   vous truffez de moy! Je vous dy pour certain, se ne feust la tour   et le bourc que je voy, je cuidasse estre a Lusignen.
Par foy, monseigneur,   dist l'ancien chevalier, tantost vous y pourrez trouver,   se Dieu plaist, a grant joye.
»  Or vous dirai je des queux et varlez de sommiers qui estoient   alez devant, et avoient annonciee la venue Remondin.
Combien   que Melusigne le sceust bien, ja n'en feist elle semblant, qui, tantost   après leur venue, fist appareillier tout le peuple, et aler contre   Remondin.
Et elle mesmes y vint o foison de dames, damoiselles,   chevaliers et escuiers montees et arrees noblement.
Remondin   regarde devant soy et voit naistre gens du fons   de la valee, venans deux et deux par ordonnance.
Si s'en esmerveille   moult, et, quant ilz approucherent, si s'escrierent tous d'une   voix: « Bien soiez vous venuz, monseigneur.
» Lors recongnut Remondin   pluseurs de ceulx qui le bienviengnoient, et leur demanda:   « Beaulx seigneurs, dont venez vous? » Ceulx lui respondirent: « Monseigneur,   nous venons de Lusignen.
De Lusignen, dist Remondin,   et y a il gueres de cy? Par foy, monseigneur, dirent ceulx, qui   perceurent que il le mescongnoissoit pour le bourc et la tour qui estoit   faicte puis que il s'estoit partiz, vous povez veoir Lusignen.
Ma dame a fait faire ce beau bourc et cette belle tour puis que vous   partistes, et veez la ca ou elle vient contre vous.
» Adont fu Remondin   moult esbahiz, et ne dist pas quanqu'il pensoit.
Mais quant il lui   souvint comment elle avoit fait le fort de Lusignen et chastel en   si pou de temps, si ne s'en donna plus de merveille.
Et atant vint Melusigne qui moult doulcement   le bienviengna et receupt moult amiablement en disant:   « Monseigneur, je suiz moult joyeuse de ce que vous avez si bien   besoingnié et si honnourablement en vostre voyage.
On le m'a   bien tout compté et dit.
» Et Remondin lui respond: « C'est Dieu   mercy et vous.
» Et lors, en ces paroles, arriverent a Lusignen, et   descendirent.
Et fu la feste moult grant, et dura VIIJ.
jours; et y   vint le conte de Forests, qui moult bienviengna son frere.
Et partirent   de Lusignen et vindrent à Poictiers devers le conte, qui moult le   conroy.
Et demanda a Remondin ou il avoit esté.
Et il leur recorda   toute son adventure.
A brief parler, le conte Bertran en fu moult   joyeux.
Et prindrent les freres congié de lui.
Ly uns s'en ala en   Forests, et Remondin a Lusignen, ou Melusigne le receupt moult   liement.
Et estoit pour lors la dame enceinte, et porta son terme, et   acoucha a son jour de son second enfant, et fu un filz, et fu baptisiez,   et ot a nom Eudes, et ot l'une oreille plus grande que l'autre   sans comparoison; mais de tous membres il   estoit beaulx a grant devise et bien formez.
Cil ot puis espousee   la fille au conte de la Marche, et fu puis conte de la Marche.
Et   atant se taist l'ystoire a parler de l'enfant et parole de Remondin   et de Melusigne.
L'ystoire certiffie que, quant la dame eut jeu son terme et qu'elle   fu relevee, la feste y fu moult grant, et y ot grant foison de nobles   gens, et departy la feste moult honnourablement.
Ceste annee   fist la dame faire le chastel et le bourc d'Ainnelle, et fist faire   Vuavent et Meurvent; et puis fist faire le bourc et la tour de Saint   Messent, et fist commencier l'abbaye, et faisoit moult de bien a   povre gent.
Et, au second an aprez, ot un filz qui fu nommez Guyon, et fu   moult bel enfant; mais il ot un oeil plus hault que l'autre.
Et sachiez   que Melusigne avoit si tres bonnes nourrices, et estoit si tres soingneuse   de ses enfans, qu'ilz croissoient et amendoient si fort que   chascun qui les veoit s'en donnoit merveille.
En ce temps fist fonder maint noble lieu par le pays que ilz   avoient es membres de la conté de Poittou et duchié de Guienne.
Elle fist faire le chastel et bourg de Partenay, si fort et si bel que   sans comparoison.
Puis fonda a la Rochelle les tours de la garde   de la mer et le chastel, et commenca une partie de la ville.
Et   avoit une tour grosse, a trois lieues prez, que Julius Cesar fist faire.
Et l'appelloit l'en pour lors la Tour Aigle, pour ce que Julius   portoit l'aigle en sa banniere, comme empereur.
Celle tour fist   la dame avironner de grosses tours et de fors murs, et le fist nommer   le Chastel Aiglon.
Et depuis ediffia Pons en Poictou et Sainctes,   qui pour lors fu nommee Linges.
Puis fist Talemont en Tallemondoiz,   et moult d'autres villes et forteresses.
Et acquist tant   Remondin que, en Bretaigne, en Guienne, ne en Gascoingne, n'avoit   prince nul, ne homme qui marchesist a lui, et qui ne le ressoignast   tres fort a courroucier.
L'ystoire tesmoingne que, ou cinquiesme an   après, ot Melusigne un filz qui fu nommez Anthoine.
Grant fu et   bien formez de tous membres.
Mais il apporta en la senestre joe   une pate de lyon, et, ains que il eust VIIJ.
ans, elle fu velue et les   ongles trenchans, et fist cel Anthoine moult a doubter.
Et puis   fu conte de Lucembourc, ainsi comme vous orrez avant en l'ystoire.
Et fist Melusigne faire fonder par le païs mainte eglise, et renter,   et moult d'autres biens qui ne sont mie a mettre en oubly.
Cy nous dit l'ystoire que, au VIJe an ensuivant, Melusigne porta   le quint enfant, et enfanta a son droit terme un filz qui ot a nom   Regnault.
Nul plus bel enfant ne povoit on veoir.
Mais il n'apporta   que un oeil sur terre; mais il en veoit si cler qu'il veoit venir par mer   les nefs, ou par terre autres choses, de trois veues, qui montent   bien XXJ.
lieus.
Cil fu beaulx, doulz et courtois, si comme vous   orrez en l'ystoire, ca avant.
L'ystoire nous dit que, la VIIJe annee enfanta   Melusigne le VJe filz, qui ot a nom Gieffroy.
Et apporta sur terre   une dent qui lui yssoit hors de la bouche plus d'un pousse, et fu   nommez Gieffroy au Grant Dent.
Cil fu grans, haulx, et fourniz   et fort a merveilles, hardiz et crueulx.
Chascun le doubtoit qui en   ouoit parler.
Et fist moult de merveilles, ainsi comme vous orrez   en l'ystoire.
L'ystoire tesmoingne que, la IXe annee, enfanta Melusigne un   filz, ce fu le VIJe, qui ot a nom Frommont, qui fu assez beaulx.
Mais il ot sur le nez une petite tache velue, comme la pel d'une   taulpe ou d'un fouant.
Et fu en son temps moult devoz, et fu   puis, par l'accort de son pere et de sa mere, moine de Maleres,   dont vous orrez cy après en l'ystoire une moult piteuse aventure.
En ceste partie dit l'ystoire que Melusigne demoura puis environ   deux ans sans porter enfant.
Mais a la XJe annee,   apporta un filz, le VIIJe, grant a merveille.
Cil apporta   trois yeux sur terre, de quoy ly uns fu ou front; et fu si crueulx   et si mauvais qu'il occist, ains qu'il eust quatre ans, deux de ses   nourrices.
Et orrez cy avant en l'ystoire comment il fu mort, et   enterré a Poictiers, au Moustier Nuef.
Or nous dit la vraye histoire que tant nourry Melusigne ses  enfans que Uriiens, premier, ot XVIJ.
ans, et fu grant et fort a  merveilles,   et faisoit moult de forces et d'appertises.
Et plaingnoit   chascun qu'il avoit si estrange viaire, car il l'avoit court et large;   l'un oeil ot rouge et l'autre tout pers, et les oreilles aussi grandes   comme manevelles a vans.
Et Eudes, ses freres, avoit XVJ.
ans,   et Guyon XV.
ans.
Moult amoient ly uns l'autre Uriiens et Guyon.
Et estoit Guion si viste, si mouvant et si appert que chascun s'en   donnoit merveilles.
Et tousjours s'entretenoient compaignie Uriiens   et Guyon.
Et les amoient tant les nobles   enfans du pays, et eulx aussi les nobles et les enfans, qu'ilz ne povoient   plus, et fesoient armes bien souvent en joustes, en tournois   et en bouhours.
Or advint en cellui temps que deux chevaliers poictevins revindrent   de Jherusalem, et conterent nouvelles par le pays que le   soubdan de Damas avoit assegié le roy de Chippre en la cité de   Famagosse, et qu'il le tenoit en moult grant destrece.
Et n'avoit   cellui roy plus de hoirs que une seule fille, laquelle estoit moult   belle.
Et tant ala la nouvelle par le pays que Uriiens le scot.
Et   lors dist a son frere Guion: « Par ma foy, beau frere, ce seroit grant   aumosne de secourir cellui roy contre les Sarrasins.
Nous sommes   ja VIIJ.
enfans masles, la terre de nostre pere ne demourra pas sans   hoir, posé que de nous ne feust rien.
Dont, pour celle cause, nous   devons tant plus penner de voyagier pour acquerre honneur.
Par   foy, dist Guyon, vous dictes verité, mais   pourquoy le dictes vous? Je sui tout prest de faire ce que il vous   plaira.
Par foy, mon frere, dist Uriiens, vous dictes bien.
Or mandons   les deux chevaliers qui sont venus du saint voyage d'oultre   mer, et leur enquerrons plus avant de cest affaire.
»  Et lors manderent les deux chevaliers, qui y vindrent moult   liement.
Et, quant ilz furent venus, les deux enfans les bienviengnerent   moult amiablement.
Et leur commencierent a enquerre   de leur voyage, et des usaiges et manieres des pays ou ilz avoient   esté; et ceulx leur en dirent la verité.
« Par foy, dist Uriiens, nous   avons entendu que vous avez passé par une isle ou il a un roy   crestien qui moult est oppressez d'un soubdant sarrazin.
Si nous   merveillons pourquoy vous ne demourastes en la guerre avecques   le roy crestien pour lui aidier et conforter, vous qui estes renommez   d'estre deux si vaillans chevaliers, ainsi que il nous semble   que tuit bon crestien y sont tenus, et aussi   ce nous sembleroit grant aumosne de le reconforter en tel neccessité.
»  A ce respondirent les deux chevaliers: « Par nostre foy, damoisel,   nous voulons bien que vous sachiez que, se nous eussions veu la   voye comment nous eussions peu entrer en la ville sans estre mors   ou prins, nous y feussions voulentiers alez, et actendu l'adventure   avec le roy de Chippre, telle que Dieu la nous eust voulu envoier.
Et vous savez que l'effort de deux chevaliers ne puet pas porter   le faiz contre bien de LX.
a IIIJxx mille Sarrasins; et ce fu la cause   qui nous destourna de y aler, et vous devez savoir que cellui est   moult fol qui souffle contre le vent pour le cuider tarir ne surmonter.
Par foy, dist Uriiens, vostre excusacion est bonne est juste; mais   or me dictes se gens qui auroient povoir de mener de IJm.
a XXVc.
hommes d'armes, se ilz y pourroient venir a temps pour secourir   cellui roy.
» Lors respondy ly uns des deux chevaliers: « Par ma foy,   sire, ouy, veu et consideré que la cité est forte   et le roy vaillant et bataillerres de sa personne, et sy a foison vivres   et compettement de bonnes gens pour garder la ville.
Et si y a pluseurs   forteresses que ceulx de Rodes et les Hermins viennent souvent   refreschir, de quoy le roy de Chippre et ceulx de la cité ont   grant confort.
Et sachiez que mon compaignon et moy vouldrions   bien avoir trouvé qui y voulzist aler en telle compaignie que vous   dictes, et nous y deussions prendre l'aventure avecques lui.
Par   foy, dist Uriiens, et mon frere et moy vous retenons et vous y   menrons, ne demourra gueres.
» Quant ceulx l'entendirent, si en   furent moult joyeux, et dirent, que, s'ilz y vont, que il leur muet   de grant noblesce et grant vaillantise.
Or se taist cy l'ystoire des   deux chevaliers, et parle comment Uriiens et Guyon prindrent   congié de leur pere et de leur mere, et de l'aide que Melusigne leur   fait.
En ceste partie dit l'ystoire que Uriiens et Guyon vindrent a   Melusigne, leur mere, et lui dist Uriiens moult   saigement: « Ma dame, se il vous plaisoit, il seroit bien temps que   nous alissons voyagier pour congnoistre les terres et les pays, et   aussi pour acquerre honneur et bon nom en estranges marches et contrees,   par quoy nous feussions introduit de savoir parler avecques les   bons des choses qui sont par estranges marches et pays, qui ne   sont pas communes par deca.
Et aussi, se fortune et bonne aventure   nous vouloit estre amie, nous avons bien voulenté de conquerir   terres et pays.
Car nous regardons que nous sommes ja VIIJ.
freres, et sommes bien tailliez d'estre encores autant ou plus, et   a dire que vostre terre feust partie en tant de pars, cellui qui devroit   tenir le chief de la seignourie ne pourroit pas gueres tenir d'estat,   veu le noble et grant estat que monseigneur mon pere et vous   tenez.
Et dès maintenant moy et Guyon, mon frere, quitterons   nostre part de ce qu'il nous pourroit escheoir de par vous, excepté   vostre bonne grace, parmy l'aide que vous nous   ferez a present pour nostre voyage.
Par foy, enfans, dist   Melusigne, ceste requeste vous muet de grant vaillance, et ne vous   doit pas estre refusee.
Et j'en parleray a vostre pere, car sans son   conseil ne vous dois je pas accorder ceste requeste.
»  Lors se part Melusigne de la, et vint a Remondin, et lui compta   la requeste de ses deux enfans, lequel lui dist: « Par foy, dame,   se il vous semble que ce soit chose qui soit bonne a faire, si en   faictes a vostre voulenté.
Vous dictes bien, dist Melusigne, et sachiez   que ilz ne feront en ce voyage chose qui ne leur tourne a grant   prouffit et a tres grant honneur.
» Lors vint a ses enfans, et leur   dist: « Beaulx enfans, pensez de bien faire, car vostre pere vous   accorde vostre requeste, et je si fais.
Et ne vous soussiez, car dedens   brief temps j'auray ordonné de vostre fait telement que vous   m'en saurez gré.
Mais or me dictes en quel partie vous voulez aler,   pour y pourveoir de ce qu'il vous fauldra.
» Lors respondy Uriiens:   « Ma dame, nous avons ouy dire que le roy de Chippre est   assegiez du soudant de Damas en la cité de Famagosse,   et la avons nous intencion de aler pour lui secourir des faulx   Sarrasins.
Par foy, dist Melusigne, enfans, cy fault pourveoir tant   pour le fait de la mer comme cellui de la terre, et j'en ordonneray   tellement que vous m'en saurez gré, et ce feray je bien brief.
» Adont   s'en vont les deux enfans agenoullier, et l'en remercient humblement.
Et la dame les redreca, et baisa chascun en la bouche,   tout plourant, car elle avoit grant douleur au cuer de leur departie,   car elle les amoit d'amour de mere, non pas d'amour de faulse   nourrisse.
L'ystoire dit que Melusigne fu moult curieuse de apprester l'affaire   de ses enfans.
Et fist arriver au port de la Rochelle grant et   riche navire, tant de galees, comme de ranpins, comme de grosses   nefs; la mendre de deux couvertes, et les autres de trois.
Et fu   le navire si grant que pour bien mener trois mil hommes d'armes.
Et entretant manderent ly enfant les deux chevaliers   qui leur eurent accoinctié le voyage, et leur dirent   que ilz s'appareillassent de mouvoir bien brief comme ilz leur   avoient promis.
Et ilz dirent: « Seigneurs, nous sommes tous prests,   et avons acointié ce fait a pluseurs gentilz hommes qui s'appareillent   de venir en vostre compaignie, et sont tuit desirant de vous   servir.
Par foy, dist Uriiens, grans mercis; nous leur merirons, se   Dieu plaist, et a vous aussi.
»  Tant fist Melusigne qu'elle ot tout prest.
Et ot quatre barons,   que de Poictou que de Guienne, a qui elle bailla ses enfans en gouvernance.
Et ot grant foison chevaliers, et escuiers, et gentilz   hommes, le nombre de IJm.
Vc.
hommes d'armes et Vc.
arbalestriers.
Les vivres, l'artillerie, les harnoiz et les chevaulx furent chargiez   es vaisseaux, et monterent les gens ens ou navire.
La veissiez bannieres,   pennons et estendars sur les vaisseaux au vent, et sonner   trompetes et instrumens, et ces chevaux hennir et braidier, que   c'estoit grant beauté a veoir.
Lors prindrent   les deux enfans congié de leurs freres et des gens, qui moult   tendrement plouroient de leur departie.
Et Melusigne et Remondin   convoierent leurs enfans jusques a la mer.
Et quant ilz furent la   venus, Melusigne les trait a part en disant: « Enfans, entendez ce   que je vous vueil dire et commander.
Enfans, dist Melusigne, veez cy deux anneaulx que je vous   donne, dont les pierres ont une mesme vertu.
Sachiez que tant que   vous userez de loyauté, sans penser ne faire tricherie, ne mauvaitié,   et que vous les ayez sur vous, vous ne serez desconfiz par   armes, mais que vous ayez bonne querelle; ne sort, ne enchantement   d'art de magique, ne de poisons, de quelconque maniere, ne   vous pourra nuire, que si tost que vous les regarderez, que ilz n'aient   perdu toute leur force.
» Et lors en baille a chascun un.
Et ceulx   l'en mercient, les genoulx a terre.
Et lors reprent Melusigne le   parler, disant ainsi: « Enfans, je vous encharge que en tous les   lieux que vous serez, que tous les jours vous   oyez le service divin tout premierement que vous faciez autre   chose.
Et en tous voz affaires reclamez l'aide de vostre Createur,   et le servez diligemment, et amez et creniez comme vostre Dieu   et vostre Createur.
Et Nostre Mere Saincte Eglise soustenez, et   soiez si vrais champions encontre tous ses malveullans.
Et aidiez   et conseilliez les vefves et les orphelins, et honnourez toutes dames,   et confortez toutes pucelles que on vouldroit desheriter desraisonnablement.
Amez les gentilz hommes et leur tenez compaignie.
Soyez humbles et humains au grant et au petit.
Et, se vous veez   un bon homme d'armes qui soit povres et en petit estat de vesture   ou de monteure, donnez lui du vostre selon ce que vous sentirez   vostre aisement et selon ce qu'il sera de value.
Soiez larges   aux bons.
Et quant vous donnez quelque chose, ne le faictes pas   attendre longuement.
Mais regardez quant, combien, pourquoy, ou   se la personne le vault, ou, se il est a maistre, se son maistre le   vault.
Et se vous donnez par plaisance, gardez que fole largesce   ne vous surpreingne, tant que on s'en   puist escharvir de vous, car ceulx qui auroient desservy que vous   leur feissiez bien, s'en tendroient pour mal contens, et les estrangiers   vous en blasmeroient en derrier.
Gardez que vous ne promettez   chose que vous ne puissiez tenir; et, se vous promettez aucune   chose, ne la faictes pas trop attendre, car longue attente estaint   moult la vertu de don.
Gardez vous de convoictier la femme de nul de qui vous veulliez   estre amez.
Et ne creez ja conseil de garcon, ne ne trayez ja   trop privé de vous homme que vous n'aiez bien essayé ses meurs   et ses condicions.
Ne creez ja homme qui soit avaricieux, ne ne   mettez en office, car il vous pourroit plus faire de deshonneur   en une heure que il ne vous pourroit faire de prouffit en son vivant.
Gardez vous que vous n'acroiez ja chose que vous puissiez bonnement   paier.
Et se par neccessité vous fault accroire, tantost que   vous avez l'aisement, faictes en satisfaction.
Et ainsi pourrez vous   estre sans dangier et vivre honnourablement.
Et se Dieux vous donne adventure que vous conquestez pays,   si gouvernez voz gens selon la nature dont   ilz sont.
S'ilz sont rebelles, gardez que vous seignorissiez, sans   riens laissier passer de vostre droit de seignourie.
Et soiez tousjours   sur vostre garde, tant que la puissance soit vostre, car, se   vous vous laissiez sourmarchier, il vous fauldroit gouverner a leur   voulenté.
Mais toutesfoiz gardez vous que, quelx qu'ilz soient,   durs ou debonnaire, que vous ne leur alevez nouvelle coustume   qui soit desraisonnable.
Prenez sur eulx vostre droit, sans eulx   taillier oultre raison, ne alever coustumes inraisonnables, car, se   peuple est povre, le seigneur est mendiz, et, se besoing lui orisoit   de guerre ou d'autre neccessité, il ne se sauroit de quoy aidier,   dont il pourroit cheoir en grant servitute, et n'en seroit ja plaint   ne d'estrangiers ne de privez.
Car sachiez que une toison d'une   annee est plus prouffitable que celle qui est tondue trois foiz.
Enfans, encore vous deffens je que vous ne creez ne aiez fiance   en jangleur ne en flateur, ne en homme qui de autrui mesdit en   derriere.
Ne ne creez conseil de homme exillié, ne fuitif de son   pays, ou il puist touchier au desir de nuire   ceulx qui l'ont exillié, s'il n'a bonne raison, et vous bonne cause   de lui aidier, car ce vous pourroit moult empeschier de venir au   degré d'onneur.
Sur toutes choses je vous deffend orgueil.
Je vous commande   a faire justice aussi bien et faire raison au petit comme au grant.
Ne desirez pas a vengier tous voz tors faiz, mais prendre amende.
Ne despisez ja nul de voz ennemis, tant soit il petit, mais soiez   sur vostre garde a toutes heures.
Et gardez, tant que vous aurez   a estre conquerant, que entre vous compaignons ne vous maintenez   comme sire, mais commun au grant et au petit, et parler et   tenir compaignie a chascun selon sa qualité, car ce fait les cuers   enflammez d'amour a ceulx qui ainsi sont humain en seignourie.
Ayez cuer de fierté de lyon envers voz ennemis, et entre eulx devez   monstrer puissance et seignourie.
Et, se Dieu vous donne   du bien, departez en a voz compaignons selon ce que chascun en   sera dignes.
Tant que a la guerre, creez le conseil   des vaillans hommes qui ont hanté le mestier d'armes honnourablement.
Ne faictez ja long traictié a voz ennemis, car en longs   traictiez gist aucunes foiz grant decepcion et grant perte pour la   plus puissant partie, car les saiges reculent pour plus loing saillir.
Et aussi le saige, quant il voit qu'il n'a pas puissance de resister   a la force de son adversaire, il pourchasce longs traictiez pour   dissimuler tant qu'il se voye en puissance qu'il puist nuire a son   ennemy, et lors en pou d'eure treuve voye dont le traictié soit   nul.
Et pour ce vous chastie je que vous ne deportez vostre ennemy   la ou vous le povez mettre en subgection par honneur.
Et,   se alors vous lui faictes courtoisie, il vous sera tourné a tres grant   honneur.
Et se vous lui faisiez moins par traictié, posé que il se   tournast tout d'un costé ou d'autre sans decepcion, si pourroient   les aucuns dire ou penser que vous y eussiez aucune doubte, combien   que je ne die pas que on doye reffuser bon traictié, qui le puet   avoir, mais qu'il soit brief, ou si longs qu'il   soit a tousjours, sans plus en faire memoire aux vivans, et au   prouffit et honneur de cellui qui y pense avoir le plus grant droit,   et qui ly a selon commune renommee.
»  Tout ensement que vous ouez chastia Melusigne ses enfans,   lesquelz l'en mercierent moult.
Et lors leur dist elle: « Enfans, je   vous ay envoyé en vostre vaissel assez or et argent monnoyé pour   bien tenir vostre estat, et bien paier voz gens pour IIIJ.
ans.
Et   n'ayez doubte, vous avez assez bescuit, eaue doulce, vin aigre,   chars salees, poissons salez et de bons vins pour grant temps.
Et   alez a la garde de Nostre Seigneur qui vous vueille conduire, et   pensez de bien faire, et de tenir ce que je vous ay enjoint.
»  Et cilz prennent congié de leur pere et de leur mere et entrerent   en leur vaissel, et furent les ancres tirez et le voile levé.
Et firent   les patrons leur recommandacion a Dieu, selon leur coustume, que   Dieux leur laissast faire bon voyage, et puis s'empaingnent en la   mer, et le vent se fiert es voiles, si s'en vont si roiddement   qu'en pou d'eure ou en perdy la veue.
Et lors   se partent Remondin et Melusigne et leurs gens, et vindrent au   Chastel Aiglon.
Et se taist l'ystoire a parler d'eulx, et retourne   à Uriien et à Guyon, son frere, et a leurs gens qui s'en vont nagant   par la mer moult efforciement, et font adrecier leur chemin le plus   droit qu'ilz pevent vers Chippre.
Comment les deux enfans se partent du port de la Rochelle et arriverent  au Lymacon en Chippre.
Comment les deux enfans se partent du port de la Rochelle et arriverent   au Lymacon en Chippre.
L'ystoire dit que, quant Uriiens et Guion et leur navire se furent   partiz de la Rochelle, qu'ilz errerent par   la mer moult grant temps, et passerent par devant mainte ysle,   et se rafreschirent en pluseurs lieux.
Et tant nagerent qu'ilz virent   venir par la mer pluseurs vaisseaux qui chassoient a fort deux   galees.
Et tantost vint le patron aux deux freres, qui ce leur dit.
Et ilz lui respondirent quelle chose en estoit bonne a faire.
« Par   foy, dist ly patrons, c'est bon d'envoier une galee a savoir quelz   gens ce sont.
Et entretant nous ferons armer noz gens par toutes   adventures.
Par foy, dist Uriiens, il nous plaist bien.
» Et ainsi le   firent.
La galee se part, et vint a l'encontre des autres deux en criant:   « Qui estes-vous? » Et les autres deux respondirent: « Nous sommes   deux gallees de Rodes, qui avons esté trouvees de Sarrazins, qui   cy nous chassent.
Et nous voions bien que vous estes crestiens, et   le sont tous ceulx qui vous suivent.
Par foy, dient cilz, oïl.
Par   mon chief, dist l'un des patrons de Rodes, or les alez faire haster,   car vous avez trouvé belle adventure, car   ce sont les gens du soudant de Damas qui s'en vont au siege de   Famagouste.
Qui les pourroit ruer jus, il auroit fait grant secours   au roy de Chippre et grant dommage au soudant.
»  Quant ceulx de la galee poitevine l'ouyrent, si virent tout court,   et le vont noncier aux deux freres et a leurs gens.
Qui lors veist   monter sur les chasteaulx des mas gens, lances et dardes es poings,   et paviser nefs et galees, et atteller canons et arbalestres et sonner   trompes et cors sarrazinois, et partir ces galees a force de gens   et d'avirons; c'estoit grant beauté à veoir.
Quant les Sarrasins apperceurent si grant navire venir vers eulx,   si ne scorent que penser, car jamais n'eussent cuidié que telle   puissance de crestiens feussent si prez de la.
Et toutes foiz se mettent   en arroy en reculant.
Mais nos galees les vont avironnant tout   entour, et commencent a faire getter leurs canons moult horriblement   d'un costé et d'autre.
Quant les Sarrazins virent que c'estoit   au fort, et que ilz ne povoient fuir, si prindrent   un vaissel que ilz avoient prins sur ceulx de Rodes, et gecterent   les gens a bort, et l'emplirent de busche, de huille, de graisses   et de souffre.
Et, quant ilz virent noz gens approuchier, si bouterent   le feu dedens.
Et, quant ilz le virent alumé, ilz esquipperent   vers nostre gent.
Mais ilz s'en sceurent bien garder, car ilz vindrent   assaillir de l'autre costé, et, malgré eulx, ilz entrerent entre eulx.
Et la commenca fort le trait d'arbalestres et de canons.
Mais la   grant flote de noz gens vint sur eulx, et, par la force des ondes,   la nef qui ardoit se bouta entre eulx.
Et ne se scorent si garder que   il ne leur embrasast trois de leurs nefs, et furent tous ceulx de   dedens noiez et periz, et tout quanqu'il avoit dedens affondré   dedens la mer.
Et au long aler, paiens furent tous desconfiz et   tous que mors que pris; et gaignerent grant avoir, que les freres   donnerent tout aux compaignons et a ceulx des deux galees de   Rodes.
Et s'en vindrent refreschir en l'isle   de Rodes.
Et donnerent aux freres de la religion les fustes qu'ilz   avoient conquises.
Et la sejournerent IIIJ.
jours, et y prindrent   de l'eaue fresche.
Et vint le maistre de Rodes prier aux deux freres,   et a leurs barons, que ilz voulzissent venir en la ville esbatre.
Et   ilz si firent et y furent receuz moult honnourablement.
Et leur   enquist le maistre de leur voyage, et ilz lui dirent que ilz s'en aloient   secourre le roy de Chippre contre le soudant qui l'avoit assegié.
Et cil leur demanda moult doulcement qui ilz estoient et les deux   freres lui en dirent la verité.
Lors leur fist le maistre plus grant   feste qu'il n'avoit fait devant, et leur dist qu'il manderoit de ses   freres, et qu'il en yroit avec eulx en Chippre secourir le roy; et   les freres l'en mercierent moult.
Or dit l'ystoire que tant demourerent les freres en l'isle de Rodes   que le maistre ot fait son assemblee de environ six gallees, armees   et advitaillees, ou il avoit moult d'appertes   gens et grant quantité de bons arbalestriers.
Et vont tant nagant   par la mer que ilz approucherent de l'isle de Collos, et y appercoivent   grant fumiere.
Et lors le grant maistre de Rodes, qui fu   en la gallee Uriien, lui dist: « Sire, fait il, en bonne foy, il seroit bon   que on envoiast vers celle isle un rampin ou deux assavoir mon   se il y a gent.
Se ilz n'y sont, il n'a gueres que ilz s'en sont partis.
Par foy, dist Uriiens, il me plaist bien.
» Lors y envoierent; et le  rampin s'en va singlant a effors, tant qu'il vint a l'isle.
Et y  descendirent   pluseurs, et y trouverent grant foison de feux et de   logeis, dont, a l'apparent qu'ilz y virent, il leur sembla qu'il povoit   la avoir logié XXXm.
hommes, et y avoient sejourné plus de quatre   ou de cinq jours, car ilz trouverent au dehors des logeiz grant foison   de courailles de bestes mortes.
Lors rentrent en leurs vaisseaulx,   et vindrent a l'encontre de noz gens et leur dirent ce que   ilz avoient trouvé.
« Par foy, dist le maistre,   je croy que ce sont Sarrasins qui s'en vont au soudant a son siege,   et que ceulx que vous avez desconfiz, dont vous nous avez donné   les fustes, estoient de leur compaignie, et les ratendoient en celle   ysle, et pour certain si estoient ilz.
»  Atant en laissent le parler et s'en vont singlant tant par la mer,   voile tendue, que ilz virent une abbaye sur la mer, qui seoit sur   une montaigne, et y adouroit on saint Andrieu.
Et dit l'en que la   est la potence ou le bon larron fu mis quant Nostre Sire, par sa   saincte grace, fu mis en la croix sainctisime pour nostre redempcion.
« Sire, dist le maistre de Rodes, il seroit bon de ancrer a ce   petit port, tant que nous eussions envoyé au Limesson pour savoir   des nouvelles, et savoir se ilz nous vouldront recevoir pour mettre   nostre navire a sauveté dedens leur encloz.
Maistre, dist Uriiens,   or soit fait ou nom de Dieu.
» Lors se arriverent et ancrerent au port,   et manderent a l'abbaye que ilz ne se doubtassent pas, car   c'estoient amis, et estoit le maistre de Rodes   avec.
Et quant ceulx sceurent les nouvelles, si furent moult joyeux,   et avalent le chief Saint Andrieu, et firent moult grant joye a noz   gens, et envoierent au Lymacon un de leurs freres annoncier la   venue du secours qui venoit pour secourir le roy et son pays.
Quant un tres vaillant chevalier, qui estoit cappitaine du lieu,   ouy la nouvelle, si fu moult joyeux, et fist tantost armer une galleote,   et se mist dedens, et vint en pou de heure a noz gens, et   demanda le seigneur de celle armee.
Et ceulx a qui le demanda le   menerent la ou Uriiens estoit, et Guion, son frere, et le maistre de   Rodes, et pluseurs barons, en un riche paveillon qu'il avoit fait   tendre sur la rive du port.
Et lors lui monstra on Uriien qui seoit   sur une couche, o lui son frere et le maistre de Rodes.
Et quant le   chevalier l'appercoit, si fu moult esbahiz du grant de lui et de la   fierté qu'il y voit.
Et non pour tant le va moult humblement   saluer, et Uriiens le receupt moult liement.
« Sire, dist ly chevaliers, vous soiez ly tres bien venuz en ce pays.
Beau sire, dist Uriiens, moult tres grans mercis.
Sire, dist ly chevaliers,   on m'a donné a entendre que vous estes partis de vostre   pays en entencion de venir aidier au roy de Chippre.
Par foy, dist   Uriiens, il est voirs.
Doncques, dist ly chevaliers, est il raison que   l'en vous euvre, par tout ou vous vendrez par le royaume de Chippre,   toutes villes, chasteaulx et forteresses.
Quant de celle que   j'ay en garde pour mon tres redoubté seigneur le roy de Chippre,   vous sera appareilliee et ouverte quant il vous plaira, et le cloz   du port pour mettre voz vaisseaux a seurté.
Par foy, sire chevaliers,   dist Uriiens, grant mercis.
Il est doncques temps de mouvoir,   car mon frere et moy avons grant desir de nous accointier de ces   Sarrazins, non pas pour leur prouffit, mais pour eulx dommagier,   s'il plaist a Dieu que nous le puissions faire.
Sire, dist ly chevaliers,   doncques est il bon que vous faciez   traire hors de voz chevaulx tant qu'il vous plaira, et prenez de   voz gens; si en yrons par terre.
Par foy, dist Uriiens, vous dictes   bien.
»  Et lors fu fait; et fist armer Uriiens jusques a quatre cens gentilz   hommes de ses plus haulx barons, et chevaliers et escuiers.
Et il mesmes s'arma, et son frere, et monterent a cheval, et s'en   vont, banniere desploiee, burlee d'argent et d'asur, a l'ombre d'un   lyon de gueules, en moult belle ordonnance.
Et le maistre de Rodes   et ly autre s'esquipperent en mer, et s'en vont vers le port.
Et   Uriiens chevauche tant, o lui sa route et le chevalier qui le guidoit,   qu'ilz vindrent en la ville, et furent moult bien logié.
Et lors   vint le navire ferir ou havre, et trairent chevaulx et ce qu'il leur   plot hors des nefs, et se logent aux champs au dehors de la ville,   en tentes, en trefs, en paveillons; et ceulx qui n'en ont nulz se   logent et font logeiz au mieulx qu'ilz pevent.
Et fu grant beauté   de veoir l'ost quant il fu tout logié.
Ly plus hault baron   se logent en la ville.
Et lors firent traire le navire   ou cloz et y commirent bonnes gens d'armes et bons arbalestriers   pour deffendre le cloz, se les Sarrasins y venoient pour mal faire.
Or vous lerray un petit de Uriien et de sa compaignie, et vous   diray du cappitaine de la ville, qui moult bien advisa l'ost et le   maintieng des gens, qui moult le prisa en son cuer, et bien dist   que c'estoient gens de fait et de grant emprise, quant si pou de   gent emprenoient a contrester contre l'effort du soudant qui avoit   plus de cent mille Sarrasins.
Et a tout nombrer, Uriiens n'avoit   pas, parmy les gens du maistre de Rodes, plus de IIIJm.
combatans.
Si le tient a grant haultesce de cuer et a grant vaillance.
Et, quant   il considere le grant et la facon de Uriien, et la fierté de son visaige,   et aussi de Guion, son frere, si dist: « Ces gens sont dignes de conquester   tout le monde.
» Et si dist a soy mesmes que Dieu les a la   envoiez, de sa benigne grace, pour secourir le roy et pour essaucier   saincte crestienté, et qu'il le mandera au   roy par un messaige.
L'ystoire dit que ly chevaliers fist faire un brief ou il mist toute   la venue de Uriien et de son frere, et de leurs gens, et comment   les freres avoient a nom, et de quel pays ilz estoient.
Puis appella   un sien nepveu, et lui dist: « Il fault que vous portez ceste lettre   a Famagouste, au roy, quoiqu'il en adviengne.
Par foy, dist cil,   vous me mettez en grant adventure, car, se je suiz prins des Sarrasins,   de ma vie n'est rien.
Mais pour l'amour de vous et du roy,   faire confort et donner cuer et esperance d'estre delivrez du peril   ou il est, je me mettray en l'adventure.
Dieux m'en doint repairier   a sauvetté.
Par foy, beau nepveu, dist le chevalier, c'est vaillaument   dit, et ainsi doit on servir son seigneur, et, se Dieu plaist,   il vous sera bien mery.
» Cil prent la lettre et monte sur un petit   courcerot de Barbarie, et se met au chemin.
Mais cy vous leray   a parler de lui, tant que temps en sera, et diray de Uriien, comment   il se gouverna tant comme ly messages ala   devers le roy, combien qu'il ne le sceust pas.
L'ystoire dist que Uriien appella le maistre de Rodes et le cappitaine   du lieu, et leur demanda: « Beaulx seigneurs, le soudant   est il gueres jeunes homs, ne de grant emprise? » Et ceulx respondirent:   « Sire, oïl, pour certain.
Et comment, dist Uriiens, fut il   oncques mais au lez par deca faire guerre que ceste foiz.
Par foy,   dirent ilz, non.
Et qui l'a doncques, dist Uriiens, maintenant meu   de passer la mer, puis qu'il est homme d'emprise? J'ay grant   merveille qu'il s'en est tant tenu, a ce que vous lui estes prez voisins,   et aussi qu'il a grant puissance, si comme l'en m'a informé.
Par foy, sire, dist le capitaine, je vous le diray.
Nostre roy si a une   moult belle fille en l'aage de XV.
a XVJ.
ans, que ly soudans a voulu   avoir a femme, et nostre roy ne lui a voulu accorder s'il ne se faisoit   baptiser.
Et sachiez que nous et le soudant avons tousjours   eu trieves, et, par devant, de ses devanciers aux nostres, de si   long temps qu'il n'en est memoire.
Lors, quant le soudant   a veu que nostre roy ne lui a voulu accorder sa   fille, il lui a renvoié les trieves avec une deffiance; et estoit ja tout   prest sur la mer a bien quarante mille Sarrasins, et s'en vint bouter   ou havre, et fist tout son harnoiz traire a terre, et vint mettre le   siege soubdainement devant Famagouste, ou il trouva le roy despourveu   de sa baronnie.
Mais depuis y a bien entré grant gent   malgré lui, qui ont bien tenu la cité malgré eulx.
Et y a eu mainte   belle escarmouche ou il a eu grant perte et de l'un costé et de l'autre.
Et depuis se sont ly Sarrasin rafreschy par deux foiz de gent,   tant qu'ilz sont bien cent mille.
Mais a ceste derreniere voye ont   perdu une partie de leur navire et de leur gent, qu'ilz ont attendu   en l'isle de Collos, car une nostre gallee de la Noire Montaigne qui   les poursuivoit, nous a dit qu'ilz mirent en chasse deux des gallees   de l'ospital.
Et sachiez qu'ilz ne sceurent que depuis sont devenu,   car depuis les attendirent bien six jours; mais quant   ilz virent qu'ilz ne vendroient pas, si se partirent et   vindrent au siege.
Par foy, dist le maistre, cecy se puet bien faire;   veez cy monseigneur Uriien et son frere qui vous en sauroient   bien a respondre, car ilz les ont mis mors et desconfiz, et nous   ont donné les fustes.
En bonne foy, dist le chevalier, ce me plaist.
Louez en soit Dieux.
Monseigneur, dist le cappitaine, or vous ay   je compté pourquoy la guerre est meue, pourquoy le soudant a   la mer passé.
En nom Dieu, dist Uriiens, amours a bien tant et   plus de puissance que de faire ceste emprise faire.
Et sachiez, puis   que le soudant a ceste emprise encommencee par force d'amours,   tant fait il plus a doubter, car amours a tant de puissance qu'elle   fait aux couars faire grans emprises, et de telles que ilz n'oseroient   penser.
Donc est il tout visible, a ce que le soudant est tout, sans   ceste vertu, hardiz et entreprenans, que telz homs fait bien a ressoingnier.
Non contrestant, la voulenté de Dieu soit faicte, car   nous partirons, au plaisir de Dieu, de cy demain,   aprez le service, pour lui aler visiter.
»  Lors a fait crier a la trompette que chascun appreste son harnoiz,   et que chascun parte le matin, au tiers son de la trompette,   en ordonnance, dessoubz sa banniere, et sieve la bataille de l'avant   garde.
Et cilz si firent.
La peussiez ouïr grant martelleiz au reclouer   pans, plates, gantellez, harnoiz de jambes, a enferrer lances, a   ferrer chevaulx, au rouler cottes d'acier et jaserens, et toutes   autres choses neccessaires.
Et sachiez que, celle nuitiee, commanda   Uriiens a faire le guet a un de ses barons, a Vc.
hommes et a cent   arbalestriers.
Or vous lerray un pou de lui, si diray du nepveu du cappitaine   qui fort s'en va vers Famagouste, et a tant exploictié qu'il vint   en droit heure de my nuit a la corniere d'un bois sur une petite   montaigne, et regarde en la valee, et voit l'ost des Sarrasins, ou   il voit grant clarté de feux qui sont par les logeiz, et appercoit   la cité si advironnee de Sarrasins qu'il ne scet quelle part traire   pour entrer en la ville; et la fu grant temps en ceste pensee.
Or advint ainsi que, sur le point du jour,   que environ IIIJxx.
bacinez de estrangiers de pluseurs nations yssirent   par une poterne de la cité et s'en vindrent tout quoyement   devers l'ost.
Le guet se departoit, et en estoit ja le plus repairié   au logeiz.
Et ceulx entrerent en l'ost avecques aucuns du guet,   qui oncques ne s'en donnerent garde, et vindrent presques jusques   a la tente du soudant.
Lors commencent a ferir de lances et   d'espees sur tout quanqu'ilz trouverent de Sarrasins, et couppent   cordes de paveillons, de trez et de tentes, et font moult horrible   occision de payens, selon la quantité que ilz estoient.
Lors s'estourmy   l'ost, et commencierent de tous lez a crier: « A l'arme! »  Lors se commence l'ost a effreer et a armer.
Et, quant cilz voient   le fort, si s'en vont tout le petit pas vers la cité, occiant et gectant   par terre tout quanqu'ilz encontrerent en leur chemin.
Et quant ly messaiges perçoit l'effroy, si mist tout en adventure,   et fiert cheval des esperons quanqu'il puet randonner, et   s'en vint passer au dehors des logeis, et trespasse tout   l'ost.
Il n'ot pas grandement alé qu'il se trouva entre   la ville et ceulx qui avoient l'ost estourmie.
Il congnust assez que   c'estoient de ceulx de la garnison de la cité; si leur escrie en hault:   « Seigneurs, pensez de bien faire, je vous apporte bonnes nouvelles.
La fleur des crestiens vous vient a secours; ce sont les deux damoisiaux   de Lusignen, qui ont ja desconfit sur mer une partie   des gens du soudant, et amainent en leur compaignie bien IIIJm.
combatans.
» Quant ceulx l'entendirent, si lui firent grant joye, et   entrent en la ville sans perte, de quoy le soudant fut moult doulent.
Et envoya commencier l'escarmouche devant la barriere, et y ot   foison de mors et de navrez d'une partie et d'autre, et firent reculer   les Sarrasins par force, et y ot moult d'occiz et de mehaigniez.
Et fist le soudan sonner la retraicte quant il vit qu'il ne povoit   autre chose faire.
Le messaige vint au roy, et lui fist la reverence de par son oncle.
Le roy le bienviengna moult, et cil lui presente les lettres.
Le roy   rompt la cire, et voit le noble secours que le cappitaine lui escript   qui vient, et lors tent ses mains vers le   ciel en disant: « Glorieux Pere Jhesucrist, je te regracie humblement   de ce que tu n'as pas oublié moy qui suiz ta povre creature,   ne ton povre peuple, qui a longtemps vescu cy dedens en grant   doubte et en grant misere.
» Lors fait noncier par toutes les eglises   qu'ilz feissent sonner les sains et facent processions a croix et a   gonfanons, en louant et regraciant le Createur des creatures et en   priant qu'il les vveille conforter contre les Sarrasins.
Et commenca   la sonnerie, et la joye grant quant la nouvelle fu espandue par   la ville.
Et quant Sarrasins oyent la noise et le glay qu'ilz demainent   en la cité, si furent moult esbahiz pourquoy ilz fesoient si   grant feste.
« Par foy, dist ly soudans, ilz ont ouy quelzques nouvelles   que nous ne savons pas, ou ilz le font pour nous donner a   congnoistre qu'ilz ont gens et vivres assez pour eulx deffendre   contre nous.
» Atant se taist l'ystoire a parler du soudant et commence   a parler de Hermine, la fille du roy de Chippre, a qui on   dist en sa chambre les nouvelles du secours que les enfans de   Lusignen amenoient; si ot grant desir d'en   savoir la verité.
L'ystoire dit que, quant la damoiselle ouy la nouvelle du secours,   que tantost elle manda cellui qui les avoit apportees.
Et cil vint   en la chambre, et fist la reverence a la pucelle.
« Amis, dist Hermine,   vous soiez ly bien venus.
Mais or nous dictes de voz nouvelles.
»  Et cil l'en dist ce qui en estoit.
« Amis, dist la pucelle, avez vous   veu celle gent qui nous viennent a secours? Par ma foy, ma damoiselle,   oïl.
Par vostre foy, dist Hermine, quelx gens sont ce?   Par ma foy, ma damoiselle, ce sont les plus appertes gens d'armes   et les plus beaulx hommes qui oncques entrassent en cest païs,   et les mieulx abillez.
Or nous dictes, dist la demoiselle, de quel   pays sont ilz et qui est chief d'eulx.
Par foy, damoiselle, ilz sont   Poictevin, et les amainent deux jeusnes damoisiaux qui se dient   les damoisiaulx de Lusignen.
Et a ly ainsnez nom Uriiens, et li   puiznez Guion, et n'ont barbe ne grenon.
Amis, dist la pucelle,   sont ilz beaulx damoisiaux? Par foy, dist ly messaiges, ly   ainsnez est grant, et droit, et long, et fort a desmesure;   mais il a le visaige court et large au travers, et l'un oeil   rouge, et l'autre pers, et les oreilles grans a merveilles.
Et sachiez   que de corps et de membres, c'est un des beaulx bacheliers que je   veisse oncques.
Et sachiez que ly moinsnez n'est pas si grans, mais   il est moult beaulx de tous membres, et beau viaire a devise, excepté   qu'il a ung oeil plus haut que l'autre un pou, et ne lui messiet pas   trop.
Et dit chascun qui les voit qu'ilz sont dignes de conquester   tout le monde.
Amis, dist Hermine, en yrez vous aucques tantost   vers eulx? Ma damoiselle, tantost que je pourray avoir lieu de yssir   de la cité, que je voye que je puisse eschapper des Sarrazins.
Amis,   dist elle, vous me saluerez les deux damoisiaux, et donrez a l'ainsné   de par moy cest fermail, et lui dittez que il le porte pour l'amour   de moy.
Et ceste verge a ce diamant vous donrez au moinsné,   et les me saluez beaucop de foiz.
» Et cil dist: « Ma damoiselle,   voulentiers.
»  Lors se part atant d'elle, et vint au roy,   qui ot fait escrire sa response, et fist armer beaucop de gens d'armes   qui yssirent coyement de la ville, et se ferirent en l'ost, et   aincoiz que l'ost feust armé, ilz y porterent grant dommage.
Atant   esvous Sarrasins a desroy, qui les chasserent tout jusques a leurs   barrieres.
La ot grosse escarmouche et fiere, et maint mort, et   pluseurs navrez d'une partie et d'autre.
Trestout l'ost arrivoit a   ce lez ou l'escarmouche estoit.
Alors fu le messaige mis hors par   une autre porte, et passe tout par derriere l'ost, au trait d'un arc,   que oncques ne fu apperceuz, et chevauche grant aleure vers son   oncle, car moult lui tarde que il y puist estre pour dire ces nouvelles.
Et le soudan fait laissier l'escarmouche, car il voit bien qu'il   y puet plus perdre que gaignier.
Cy me tairay d'eulx et vous diray   de Uriien et de son frere, comment ilz se gouvernerent.
En ceste partie dit l'ystoire que Uriien fist sonner sa trompete   a l'aube du jour esclairant, et se leva.
Et   puis fist tromper pour trousser et mettre les selles.
Puis ouïrent   les deux freres leur messe, et ly autre prince et baron.
Et fist crier   Uriiens que qui vouldroit boire un cop, qu'il beust, et donnast   avoine aux chevaulx.
Au son de la trompete, chascuns sieuvy   l'avangarde.
Lors commencierent a desjuner.
Atant este vous venu   le nepveu du cappitaine, qui bailla a son oncle la lettre que le roy   lui avoit bailliee.
Il rompt la cire, et voit comment le roy lui mande   comment il mette la ville toute ens ou commandement des deux   freres, et qu'il commande a toutes les forteresces, villes, bours,   chasteaulx, pons, pors et passaiges qu'ilz laissent passer et sejourner   les freres et leurs gens, et que ilz obeissent du tout à eulx.
Et quant le cappitaine voit ce, si monstre la lettre a Uriien et   a Guyon, son frere, lesquelx la leurent.
Et quant ilz l'orent leue,   si appellerent le cappitaine, et le maistre de Rodes, et les deux   chevaliers qui leur orent annoncee l'aventure du siege, et leur   leurent la lettre tout en hault.
Lors dist Uriiens: « Nous mercions   le roy de l'onneur qu'il nous fait, mais   quant de nous entrer en fort, n'en chastel, n'en ville, tant que nous   puissions bonnement passer par ailleurs, ce n'est pas nostre intencion,   mais pensons, au plaisir de Dieu, a tenir les champs et faire   bonne guerre a noz ennemis.
Mais dictes nous quel nombre de gens   pourroit bien yssir de toutes voz garnisons, les fors gardez.
Par   foy, cappitaine, il nous est neccessité de le savoir, et se ilz sont   gens ou on se puist asseurer, car, au plaisir de Dieu, nous avons   intencion de combatre le soudant et mettre brief ceste guerre a   fin, car pour ce sommes nous venus par deca.
Par ma foy, monseigneur,   dist le cappitaine, ce sera moult fort a faire, car Sarrasins   sont plus de cent mille.
Ne vous chault, dist Uriiens, nous avons   bon droit en tout, ils nous sont venus courir sus sans cause; et,   posé que nous leur feussions alé courir sus en leur pays, si le devons   nous faire, car ilz sont ennemis de Dieu.
Et ne vous doubtez, Dieu   nous aidera.
Se ilz sont moult et nous pou, plus point   un grain de poivre que dix sestiers de froment.
La   victoire ne gist pas en grant multitude de peuple, mais en bon   gouvernement.
Alixandre, qui tant conquist, ne voult oncques   avoir que dix mil hommes contre tous pour une journee.
» Quant   le cappitaine l'ouy parler si vaillaument, si le tint a grant bien,   et bien pensoit qu'il vouloit conquerir moult de pays.
Si respondy:   « Je vous trouveray bien IIIJm.
combatans, et IJm.
que bons brigans,   que arbalestriers.
Par foy, dist Uriiens, c'est assez.
Or faictes que   nous les ayons a demy journee des ennemis.
» Et cil lui respond que   il n'y aura point de faulte.
Atant esvous venu le nepveu du cappitaine, qui s'agenoilla devant   Uriien et Guyon, qui leur dist: « Nobles damoisiaux, la plus belle   pucelle et la plus noble de ce royaume vous salue et vous envoye   de ses joyaulx.
» Lors prent le fermail d'or ou il ot mainte bonne   pierre et riche, et dist a Uriien: « Sire, tenez, recevez ce fermail de   par Hermine, la fille de nostre roy, qui vous prie que vous le portez   pour l'amour d'elle.
» Et Uriiens le prent liement, et   le fist attachier sur sa cotte d'armes, et lui dist: « Mon   amy, grans mercis a la damoiselle qui tant d'onneur me fait.
Sachiez que je le tendray moult chier pour l'amour d'elle.
Et grans   mercis au messagier.
» Lors presente aussi l'annel a Guyon de par   la damoiselle et lui dist qu'elle lui prioit qu'il le portast pour l'amour   d'elle.
Et il dist que si feroit il, et le bouta en son doy, et en mercia   moult la damoiselle et le messaige.
Lors les deux freres donnerent   au messaige moult riche don.
Alors la trompette sonna, et chascun se mist au chemin.
La veist   on moult noble compaignie.
Le cappitaine envoya par tous les   fors, et fist vvidier et assembler toutes les gens d'armes, et en y ot   bien Vc oultre le nombre qu'il avoit dit aux deux freres.
Et l'ost   Uriien se loga sur une petite riviere, et le landemain, par matin,   se deslogierent et cheminerent tant qu'ilz vindrent devant midy   a une moult belle praierie, sur une grosse riviere, et y avoit foison   d'arbres.
Et avoit ainsi comme a un demy   quart de lieue, un grant pont ou il les convenoit passer.
Et de la   n'avoit que VIJ.
lieues jusques a Famagouste.
La fist Uriiens logier   ses gens, et dist que la attendroit le cappitaine et les gens que il   devoit admener.
La demourerent celle nuit et le landemain jusques a heure de   tierce.
Et cellui temps pendant, aucuns chevaliers et escuiers de   cellui ost s'estoient alez esbatre vers icellui pont, et voient qu'il   avoit environ XV.
hommes, qui la estoient descenduz, et avoient   les lances es poings, et mis les bacinez a la guise que ilz se armoient   en la contree.
Et, d'autre part, voyent bien IIIJc.
hommes armez,   qui moult fort se mettoient en paine de passer oultre pour grever   ceulx de deca.
Lors vint un de noz chevaliers a eulx, et leur escrie:   « Qui estes-vous? » Et ly uns respont: « Nous sommes crestiens, et   sommes au roy de Chippre, et ceulx de la sont Sarrasins, et les   suivent bien VJm.
paiens qui viennent de fourragier sur le païs.
Cilz nous ont trouvé, et ont mis mort cent de noz compaignons.
Beaulx seigneurs, dist ly chevaliers, se vous vous povez   un pou tenir, vous aurez par temps secours.
Par foy,   dist cil, nous en aurions bien besoing.
Alez, nous nous tendrons   tant que nous porrons.
» Lors fiert le chevalier le cheval des esperons,   et s'en vint après ses compaignons, et leur compte l'aventure.
Ilz se hastent de venir en l'ost, et encontrent environ XX.
arbalestriers,   et leur commandent qu'ilz voisent aidier a garder le   pont, a XV.
hommes d'armes, encontre les Sarrasins.
Quant ceulx l'entendent, si en vont grant aleure vers le pont, et,   a l'approuchier, voient que il avoit sur le pont trois crestiens abatuz   de poux de lance.
Avant, dist ly uns, nous demourons trop,   ces mastins approuchent trop ces vaillans hommes.
Et cilz tendent   leurs arbalestres, et mettent bons viretons en coche, et laissent   aler tout a une foiz, et en mirent mors a ce poindre sur le   pont jusques a XIJ.
Et quant les Sarrasins les voient, si furent   moult esbahiz, et reculent juz du pont.
Et les crestiens vont redrecier   leurs trois compaignons.
Lors font grans visaiges et reprennent   grans cuers.
Et les arbalestriers traient si fort qu'il n'y ot si   hardy Sarrasin qui osast mettre le pié sur le pont.
Mais font venir leurs archiers, et la commence l'escarmouche a   renforcier.
Mais mieulx venist aux Sarrasins que ilz s'en feussent   tourné, car les chevaliers vindrent en l'ost, et compterent la   nouvelle.
Lors s'arma Uriiens, et fist armer jusques a mil hommes d'armes   et cent arbalestriers, et ordonna autres mille hommes et cent arbalestriers   pour le suivir, se besoing avoit qu'ilz le venissent secourir,   et ordonna a les mener et conduire un baron poictevin.
Et commanda   que tout l'ost feust armez et en bataille, et le laissa a Guyon, son   frere, et au maistre de Rodes.
Lors fait aler avant l'estandart, et   chevauche en bataille.
Uriiens fu devant, le baston ou poing, et   les tient ensemble si serrez que ly uns ne passe pas l'autre plain   pousse.
Mais avant qu'ilz venissent au pont, furent arrivez bien   VJ.
mille chevaliers Sarrasins, qui fort approuchoient noz gens,   et les avoient ja reboutez prez que juz du pont.
Atant esvous   Uriien, qui met pié a terre, la lance ou poing.
Et ly arbalestrier   se mettent d'un costé et d'autre du pont, et   commencent a verser Sarrasins et les font fort reculer.
Et lors Uriien   crie Lusignen a haulte voix, et monte sur le pont, la lance ou poing,   sa baniere devant lui et sa gent aprez, moult appertement, et Sarrasins   d'autre costé.
La commenca fort le bouteiz de lances.
Uriien fiert un Sarrasin   de la lance tellement par my le piz qu'il lui perce le foye et le poumon.
La veissiez fier touilleiz; mais en la fin Sarrasins perdirent le pont,   et en chey pluseurs en la riviere.
Lors passent crestiens le pont   moult ysnellement, et lors commenca fiere la bataille, et y ot   moult de mors et de navrez, et reculent ly Sarrasin, et perdent   place grandement.
Uriiens fait les chevaulx passer le pont, car il   appercoit bien que Sarrasins se retraient et montent.
Atant estes   vous l'arriere garde qui commence a passer le pont.
Quant Sarrasins   les appercoivent, si montent communement a cheval, et tournent   en fuye après leurs gens, qui en enmenoient leur proye de   beufs, de vaches, de moutons et de pors, et moult de troussaige.
Et lors Uriiens monte et fait monter ses   gens, et commande a l'arriere garde, qui passoit le pont, que ilz   le suivissent en belle bataille, et ilz si firent.
Et Uriien et sa gent   suivent payens a desray, qui s'en vont grant aleure.
Tous ceulx   qui estoient attains estoient mors, et dura l'occision prez de cinq   lieues.
Et lors rataingnent Sarrasins leurs gens, et leur font guerpir toute   leur proye, et vindrent sur une grant montaigne au lez vers Famagouste,   et la se mistrent Sarrasins en ordonnance.
Atant vient Uriien   et sa gent, lances baissees.
La ot a l'assembler maint paien mort,   et maint navré d'un costé et d'autre.
Sarrasins se tindrent fort,   car ilz furent grans gens.
Et Uriiens les assault moult asprement,   et fait tant d'armes que chascun s'en esbahist.
Atant est venue   l'arriere garde, ou il ot mil hommes d'armes et cent arbalestriers.
La perdent Sarrasins place et tournent en fuie.
Et en y ot bien   IIIJm.
mors sur la place, sans ceulx qui furent mors au pont; et   dura la chasse jusques après de l'ost des Sarrasins.
Lors fist Uriien   sa gent retraire, et s'en repaire tout le petit trot, et en fait   la proye chassier devant lui, et s'esloingnent en   pou de heure moult fort.
Et ly fuiant vindrent en l'ost, criant: « A l'arme! » La veissiez   Sarrasins armer et mettre en bataille au dehors des logeis.
Lors   compta au soudant ly uns des fuians l'aventure, dont ly soudans   fu moult doulens, et s'esmerveille fort quelles gens lui ont fait   ce dommage.
La noise fu grande de trompettes et d'instrumens,   dont ceulx de la ville furent moult esmerveilliez quelle chose povoit   estre advenue en l'ost.
Si se armerent, et se mist chascun a sa garde.
Et lors vint a la porte un des chevaliers qui avoit esté au pont,   des XV.
chevaliers que les Sarrasins poursuivoient, lequel chevalier   estoit passé a l'aventure tout par my l'ost des Sarrasins, qui avoit   veue la couvine d'un costé et d'autre, et aussi les grans fais d'armes   que Uriiens avoit fait.
Si s'escrie a haulte voix: « Ouvrez la porte,   car je vous apporte bonnes nouvelles.
» Et ceulx lui demandent:   « Qui estes vous? » Et cil respont: « Je sui un des chevaliers du fort   de la Montaigne Noire.
»  Lors lui euvrent la porte, et il entre ens.
Et ceulx le mainent   devant le roy, qui le congnut bien, car autresfoiz l'avoit veu.
Le   chevalier enclina le roy, et lui fist la reverence.
Le roi le bienviengna,   et lui demanda des nouvelles, et le chevalier lui dit tout de   mot en mot, comment Uriiens avoit rescoux la proye, et l'adventure   du pont, et tout comment il a entencion de venir combatre   le soudant bien brief.
« Par foy, dist le roy, cest homme me devoit   Dieux pour rescourre mon pays des felons Sarrazins, et pour saincte   crestienté soustenir et essaucier.
Et, par Dieu, je feray demain   sentir au soudant que le secours m'est près et que je ne le doubte   gueres.
Mon amy, dist il au chevalier, alez dire ces bonnes nouvelles   a ma fille.
Sire, dist ly chevaliers, moult voulentiers.
»  Lors s'en vint le chevalier a la pucelle en sa chambre, et la salua   moult humblement, et lui compta toute l'adventure.
« Comment,   dist Hermine, sire chevaliers, feustes vous a la bataille? Par   ma foy, ma damoiselle, oïl.
Et comment,   dist elle, cellui damoisel qui a si estrange phizonomie est il si   batailleux comme l'en dit? Par ma foy, ma damoiselle, mais plus   cent foiz, et sachiez, quoy que on vous die, que c'est un des plus   plaisans homs que je veisse oncques.
Par foy, dist Hermine, s'il   avoit loué pour lui louer et prisier, si a il bien emploié sa mise.
Par foy, ma damoiselle, je ne parlay oncques a lui, mais il vault   mieulx que je ne dy.
» Lors respondi elle au chevalier: « Amis, bontez   vault mieulx que beautez.
»  Atant me tairay d'eulx, et diray de Uriien, qui repaira au pont,   et trouva tout son ost logié et deca le pont.
Et trouva le cappitaine   qui avoit admené les gens qu'il avoit en convenant d'amener,   qui furent venus.
Et estoient moult belle gent et bien en harnachie.
Et furent par nombre bien quatre mille et Vc.
hommes   d'armes, et bien XXVc., que arbalestriers, que bons brigans de   pié.
Et fu l'ost logié au long de la riviere.
Uriien trouva son   paveillon tendu, et ly autre qui furent avecques lui a la poursuite,   leur logeiz tous prests.
Si se logierent et aaisierent bien   celle nuit et firent bon guet.
Cy se taist l'ystoire d'eulx et parle du roy de Chippre, qui   moult fu liez du secours qui ainsi lui estoit venus soubdainement,   et en gracie Nostre Seigneur.
En ce party, passerent la nuitiee.
Mais qui que reposast, ce ne fu pas Hermine, car elle ne puet yssir   de la pensee de Uriien, et le desire tant a veoir, pour le bien que   on lui dit de lui, qu'elle dit a soy mesmes que, se il avoit le visaige   plus contrefait c.
foiz que il n'a, si est il tailliez, pour sa bonté et   pour sa prouesse, d'avoir la fille du plus hault roy du monde a   amie.
Et ainsi pensa la damoiselle toute la nuit a Uriien, car amours   la fait penser par son hault povoir.
Cy se taira l'ystoire d'elle   et parlera du roy, son pere, qu'il fist le lendemain.
L'ystoire dit que le lendemain, au point du jour, ot le roy ses   gens tous prests, et yssy de la cité a bien mil hommes d'armes,   et bien mille, que brigans, que arbalestriers, qui le actendoient   en embusche aux deux costez de la barriere   pour lui recueillir, se il estoit trop empressez de Sarrasins.
Le roy   se fery en l'ost, et y porta moult grant dommage, car il avoit commandé   a sa gent, sur paine de la hart, que nul ne prensist prisonnier,   mais meist tout a mort, quanqu'il en pourroit aconsuivre.
Et ce fist il pour ce que ilz ne s'amusassent par avarice, a la fin   qu'il les peust tenir ensemble pour retraire sans perte.
Et lors se   commence l'ost a estourmir, et viennent Sarrasin, qui mieulx   mieulx, a la meslee.
Quant le roy appercoit qu'ilz venoient a effort,   si remet ses gens ensemble, et les fait retraire le petit pas, et se met   derriere, l'espee ou poing.
Et quant il en voit un approuchier, il   retourne et le fait rebouter entre les Sarrasins, et, se il l'actent,   il le chastie telement qu'il n'a talent de plus sievir le roy.
Et si   porte si vaillaument que chascun dit que ly roys est moult vaillant   et preux de la main, et n'y ot si hardy Sarrasin qui acoup   l'osast actendre.
Atant estes vous venu le soudant, atout grant route de Sarrasins,   armé, sur un grant destrier, et tint ung dart envenimé.
Quant il voit le roy qui ainsi malmenoit   sa gent, si lui gecte le dart par grant air et le fiert ou senestre costé   telement que il le perce de part en part.
Le jaserent qu'il ot vestu   ne le pot oncques garantir.
Le roy senty grant angoisse, et trait   le dart hors de son costé, et le cuida getter au soudant.
Mais il   vira le destrier si appertement que le dart passa oultre et fery un   Sarrasin par my le corps si qu'il le rue par terre mort, a ce qu'il   ne fu pas bien armez.
Et avant que le soudant, qui s'estoit trop   avanciez se peust tourner, le fery le roy de l'espee telement sur la   teste que il l'abaty tout estourdy a terre.
Atant vindrent les payens   si fors qu'il convint, pour le moins de mal, le roy reculer entre ses   gens.
Et fu le soudant relevez et tantost remontez sur un hault   destrier.
La presse fu si grant, et les payens furent fors, qui rebouterent   le roy et ses gens jusque dedens leur barriere.
Lors commencent   les Cipriens qui gardoient le pas, a traire et a lancier de   grant maniere, et la ot mort et occiz grant foison de Sarrasins.
Mais ilz estoient si fors que ilz rebouterent   les crestiens en leurs barrieres.
Et aussi le roy affeblissoit fort, et avoit moult de sang perdu.
Ce fist moult esbahir ses gens.
Non pourtant a ce que le roy soufroit   grant doulour, si ravigouroit il ses gens, tant que les Sarrasins   ne porent gueres conquester que plus ne perdissent.
Et fu l'escarmouche   moult fiere et moult perilleuse, et se tenoit le roy de   Chippre a moult grant paine a cheval, car sachiez qu'il estoit bleciez   de coup mortel, et ne feust que pour le venin dont le dart   estoit entechié, et en pou de temps y paru, car il print mort de   cellui coup.
Mais il avoit le cuer plain de si grant vaillance que il   ne le daignoit monstrer a sa gent, jusques a tant que ly uns des   barons apperceut que le roy estoit, du senestre costé de la hanche   jusques au talon, tous rouges de son sang, et la place ou il arrestoit,   toute tainte et arrousee du sang de son corps.
Lors lui dist   ly chevaliers: « Monseigneur, vous avez ycy trop demouré, venez   vous en et faisons voz gens retraire en la ville avant qu'il soit   plus tart, afin que les Sarrasins ne se boutent   pelle melle avecques nous.
» Et le roy, qui sentoit grant douleur,   lui respondy: « Faictes a vostre voulenté.
»  Lors le chevalier a fait mettre cent hommes d'armes qui estoient   rafreschy, devant la barriere, et leur fist recommencier l'escarmouche   avecques cent arbalestriers, fort et roide.
Et furent ly   Sarrasin recullé, de quoy le soudant fu moult courroucié, et escrie   moult a sa gent: « Avant, seigneurs Barons! Penez vous de bien   faire.
La ville sera nostre encore anuit.
» Lors renforca la meslee.
La veissiez bien assaillir et bien deffendre d'un costé et d'autre.
Mais quant le roy de Chippre voit que Sarrasin s'efforcent ainsi,   si reprent cuer, et leur fait un poindre moult vertueusement.
Et   la souffry tant de peine qu'il y ot pluseurs veines de son corps   rompues, de quoy aucuns dient que sa vie fu moult abregie.
De   ce poindre furent Sarrasins fort reculez, et en y ot moult de mors   et de navrez.
La nuit approucha, moult y ot grant perte d'une   partie et d'autre.
Et toutesfoiz Sarrasins se departirent, car le   roy de Chippre si resbaudissoit tellement   ses gens que ilz ne doubtoient les cops ne que se ilz feussent de   fer ou d'acier.
Quant Sarrasins furent partiz, le roy et ses gens rentrerent en   la ville.
Mais quant ilz sceurent la bleceure du roy, lors recommenca   la douleur moult grant.
Lors dist le roy: « Ma bonne gent,   ne faictes tel douleur, mais pensez a vous deffendre du soudant,   et, se Dieu plaist, je seray tost gueriz.
» Lors se repaisa le peuple   un petit, et le roy, qui disoit ces paroles pour son peuple resbaudir,   sentoit bien qu'il ne povoit eschapper.
Il commanda a sa gent   que on feist bon guet, et leur donna congié, et vint au palais, et la   descendy et s'en vint en sa chambre.
Et lors vint sa fille, qui le   desarma; mais, quant elle apperceut son harnoiz qui estoit rouge   de sang, et la playe, elle chey toute pasmee.
Lors commanda le   roy qu'elle feust portee en sa chambre, et si fut elle.
Les mires   appareillierent le roy, et fu couchié en son lit.
Et lui dirent les   mires qu'il n'avoit garde, et qu'il ne s'esbahist point.
« Par foy,   maistre, dist il, je scay bien comment il me va.
La voulenté de   Dieu soit faicte! » La chose ne pot estre si celee qu'il ne feust sceu   par la cité, et lors commenca la doulour   moult grant.
Mais cy se taist l'ystoire du roy et du siege, et commence a dire   de Uriien et de son frere, comment ilz exploictierent depuis qu'il   vint a son logeis, qu'il trouva par deca le pont.
Et sachiez qu'il   fu moult liez des gens que le cappitaine lui avoit admenez.
Et le   landemain, par matin, manda a tous les cappitaines qui avoient   gens dessoubz eulx qu'ilz venissent faire leur monstre.
En ceste partie dit l'ystoire que, le lendemain, par matin, fu   Uriiens, après la messe ouye, devant sa tente, et fist venir, l'un   après l'autre, tous les cappitaines, pennon et estendart au vent,   et leurs gens avec eulx, armez de toutes pieces, et eulx faire visiter   comment ilz estoient armez, ne s'il leur failloit piece de harnoiz,   et puis quel nombre ilz estoient, et les fist mectre a part en la   praierie, tant que tous feussent visitez, tant les estrangiers comme   les siens.
Et bien advisa la contenance de ceulx qui sembloient   estre les plus hastiz, et bien les registra en son cuer.
Et puis fist nombrer ses gens et les autres, tant du   maistre de Rodes que du cappitaine, et trouva que sur tout ilz   povoient estre de IX.
a X.
mille combatans.
Lors leur dist Uriiens, oyant tous: « Beaulx seigneurs, nous sommes   cy assemblez pour soustenir la foy de Jhesucrist, et de laquelle   il nous a regenerez.
Et savez comment il a premierement souffert   la crueuse mort pour nous racheter des paines d'enfer.
Dont,   veu qu'il nous a fait ceste grace, nous ne devons pas ressoingnier   la mort ou l'adventure qu'il lui plaira a nous donner, pour soustenir   les sains sacremens qu'il nous a administrez pour le salut   de noz ames, combien que nous ayons a forte partie a faire, car   noz ennemis sont bien dix contre un de nous.
Mais quoy! Nous   avons droit, car ilz nous sont venus assaillir sans cause sur nostre   droit heritaige, et aussi nous ne les devons pas ressoingnier, car   Jhesucrist prist tous seulx la guerre pour nostre salvacion, et   par sa digne mort seront tous crestiens sauvez   qui ses commandemens tendront.
Dont vous devez savoir que tous   ceulx qui en ceste besoingne mourront, seront sauvez et auront   la gloire de paradis.
Dont pour tant je vous dy en general que j'ay   entencion de presentement mouvoir pour approuchier noz ennemis   et les combatre le plus brief que je pourray.
Et pour ce je vous   prie que, s'il a en ceste place homme qui ne sente son cuer ferme   pour actendre l'adventure qu'il plaira a Jhesucrist de nous envoier,   qu'il se traye a part, car par un seul couart failly est aucunesfoiz   une besoingne perdue.
Et sachiez que tous ceulx qui n'y vouldront   venir de bonne voulenté, tant de ma gent comme des autres, je   leur donray or et argent assez, et navire avittaillié pour repasser   la mer.
»  Lors a fait lever sa banniere le trait d'un arc en sus, et la fist   tenir a son frere sur un hault destrier, et puis leur dist tout en   hault: « Cilz qui ont devocion de vengier la mort de Nostre Createur   et de essaucier sa loy, et de aidier au roy   de Chippre, si se traye soubz ma banniere, et ceulx qui n'en auront   devocion passent par dela le pont.
» Quant ly noble cuer ouïrent ce   mot, si le tindrent a grant sens et a grant vaillance.
Si s'en vont   tous en une flote ferir dessoubz sa banniere, en lermoiant de joie   et de pitié des mos que Uriiens leur avoit dit.
Mais oncques n'y   ot homme qui ne se traisist soubz sa banniere.
Lors fu Uriiens moult joyeux, et fait tantost sonner ses trompetes.
Tout fu troussé, et se mirent a chemin.
Le maistre de Rodes,   le cappitaine du Limasson, et leurs gens se mirent ensemble, et   chevauchent en bataille, et dient bien que envers Uriien et ses   gens ne auroit nulz homs duree, ne nulz peuples.
Et ainsi cheminerent   tant qu'ilz vindrent, un pou après midy, sur la montaigne   ou la bataille avoit esté le jour devant.
« Par foy, dist Uriien, c'est   bon que nous nous alons logier ca dessoubz sur celle riviere, tant   que nous soyons refreschy, et entretant nous regarderons   comment nous pourrons, pour le plus seur, grever   noz ennemis.
» Et ceulx lui respondent que c'estoit bon.
Lors s'en   vont logier tous ensemble a la fin que on ne les peust surprendre.
Cy se taist l'ystoire un petit de eulx, et vous diray du soudant,   qu'il fist.
L'ystoire dit que le soudant avoit en la ville secrettes espies,   par lesquelles il scot que secours venoit au roy et que le peuple   de la ville en fut fort resbaudiz, et aussi comment le roy estoit   navrez, dont la cité fu moult troublee.
Lors ot ly soudans conseil   de faire assaillir la ville.
Lors fait sonner ses trompettes quant le   soleil fu levé, et fait ordonner ses batailles et ses arbalestriers, et   ses pavisiers, et s'en viennent aux fossés et aux barrieres.
La commenca   le paletiz fort.
Arbalestriers traient de groz canons d'espringales.
Adont vient le soudant, qui s'escrie en hault: « Avant, seigneurs   chevaliers! Penons nous de prendre la cité avant que le   secours leur viengne.
Par Mahon, cil qui premiers   pourra entrer dedens, je lui donray son pesant d'argent   en tel estat qu'il y entrera.
» Qui lors veist Sarrasins saillir es fossés,   et portent pics, houyaux, eschielles, piez de chievre.
Mais ceulx   de dessuz leur gettent pierres de fais, grans bans traversains, pieux   aguisiez, huille chaude, plonc fondu, pocons plains de chaux vive,   tonneaux plains d'estouppes engressiez et ensouffrees, tous ardans;   et, malgré leur dens, leur font guerpir place et remonter d'autre   part; et en y demoura maint ars et affollé et foison de bleciez.
Dont fait le soudant renforcier l'assault de nouvelles gens; mais   ceulx de dedens se deffendent comme preux et hardiz, et aussi   pour la fiance qu'ilz avoient du secours qui lors estoit bien prez.
Cy vous leray de l'assault, et vous diray de Uriien et de ses   gens, qui avoient envoié leurs espies en l'ost, qui retournerent et   leur dirent comment le soudant faisoit assaillir la ville, et comment   elle estoit en adventure d'estre prinse, s'elle n'estoit secourue   bien brief, et comment le roy estoit bleciez.
Quant Uriien et Guyon ouïrent ces nouvelles, si furent moult   courrouciez.
En ceste partie dit l'ystoire que, quant Uriiens oy ces nouvelles,   il fist sonner ses trompettes, et fist armer tout l'ost, et les mist   en quatre batailles, dont il ot la premiere, et son frere Guion la   seconde, et le grant maistre de Rodes la tierce, et le cappitaine la   quarte.
Et fist demourer en la valee tout le troussage et le sommage,   et garder a cent hommes d'armes et a cinquante arbalestriers.
Puis montent la montaigne, et voyent l'ost des Sarrasins   et la cité que ilz assaillent.
« Seigneurs barons, dist Uriiens, ces gens   sont grant foison, mais sachiez que, Dieu devant, ilz sont tuit   nostre.
Alons nous en tout constrant l'ost, sans eulx meffaire, et   alons assaillir ceulx qui assaillent la ville, et je croy que, a l'aide   de Dieu, ilz ne se pourront tenir contre nous.
» Et ceulx respondirent   que c'est bon a faire.
Atant devalerent la montaigne et passerent   par derriere l'ost; mais, quant ilz deurent passer, le guet les   ravisa, et virent bien que ce n'estoient pas de leurs gens; et lors   se commencent a effreer et crier: « A l'arme! » Quant Uriien ouy ce,   si commanda au cappitaine qu'il tournast sa banniere sur le gait,   et qu'il les combatist, et il si fist.
La ot grant perte a l'assembler.
Et Uriiens et les autres IIJ.
batailles se mirent entre le guet et ceulx   qui assailloient la ville.
Tant y en entendirent que tous ceulx qui   gardoient les logeiz furent mort et desconfit.
Lors y laissent gens pour le garder, et puis s'en vont vers l'assault.
Mais un fu qui vint dire au soudant: « Sire, tous tes logeis   et tes paveillons sont pris et les gardes mortes, et te viennent courir   sus les plus males gens que je veisse oncques.
» Lors se retourne   le soudant, et voit venir bannieres et pennons, et les gens si serrez   ensemble qu'il ne semble pas qu'ilz soient la moitie du nombre   qu'ilz estoient.
Lors fu le soudant moult courroucié, et fait sonner   la retraite, et met ses gens en ordonnance.
Mais, avant qu'il les eust rassemblez ne ordonnez a moitie, vint   Uriien et sa bataille, qui leur coururent sus moult asprement.
Et   la commenca l'occision grant et la perte, mais la plus grant perte   tourna sur les payens, car ilz ne orent pas loisir d'eulx ordonner,   et estoient foulez de l'assault, et n'estoit pas chascun soubz sa   banniere, et ilz furent couru sus de gent aspre et qui estoient duit   du mestier d'armes, que en petit de heure furent mis les pluseurs   a la fuite.
Mais le soudant, qui fu plain de grant cuer et de grant vaissellage,   ralie sa gent autour de lui, et livre assault a noz gens moult   fierement.
La ot maint homme mort et affollé.
Moult fait le soudant   a ressoingnier.
Il tint une hache en ses poings, et fiert a dextre   et a senestre, et fait moult grant occision de noz gens.
Mais mal   soit cellui qui ne se destourne de sa voye.
Quant Uriien le voit,   si fu moult doulens, et dist a soy mesmes: « Par   foy, c'est grant dommage que ce Turc ne croit en Dieu, car   il est moult preux.
Mais pour le dommage que je voy qu'il fait de   mes gens, je n'ay cause de le deporter.
Et aussi nous ne sommes   mie en place de tenir longues paroles.
» Lors estraint l'espee ou   poing moult fierement, et hurte le cheval des esperons, et vint   vers le soudant grant aleure.
Et quant le soudant le voit venir,   si ne le reffuse pas, mais entoise la hache, et cuide ferir Uriien sur   la croix du chief.
Mais Uriien tourne du cop.
La hache fu pesant,   et a la baissier, la hache lui vola des poins.
Et Uriien le fiert de   l'espee sur le heaume grant coup de toute sa force.
Et fu le soudant   si chargié du coup qu'il fut si estourdiz qu'il ne voit ne entent,   et pert le fraing et les estriers, et l'emporte le cheval partout   ou il lui plait.
Et Uriien le fiert de la bonne espee entre le chief et   les espaules.
Le soudant estoit embrunchiez, et le heaume estoit   court par derriere, l'espee trouva le col nu,   excepté le gambison de la gorgerete, et trencha l'espee le ganbison   tout oultre et les deux maistres vainnes et les tendans jusques au   gorgeron.
Le soudant chey par terre, et y ot si grant foule de chevaulx   d'une partie et d'autre, que la bataille y fu si dure et si forte   que ses gens ne lui porent oncques aidier, et saigna tant qu'il le   faillu la mourir par la force du sang qu'il gecta.
Quant Sarrasin   percurent que le soudant fut mort, si furent moult esbahiz, ne   oncques puis ne se combatirent de bon cuer.
Et Uriien et Guyon,   son frere, faisoient tant d'armes que nulz ne les veoit qui durement   ne les prisast.
Sachiez bien que ly Poictevin et tuit ly autre   baron si prouverent si bien et si vaillaument que en petit de heure   Sarrasins furent desconfiz, si que mal soit de cellui qui eschappast   qu'ilz ne feussent tuit pres que mort que prins.
Uriiens et sa gent   se logierent es logeiz des Sarrasins, et manderent leur sommage,   qui furent moult joyant de la victoire, et   s'en vindrent liement en l'ost, et se logierent bien aaisiement.
Et   firent les deux freres partir l'eschec si bien que chascun s'en tint   a bien a paiez.
Et se taist l'ystoire de Urien, et parle du cappitaine   du Lymacon, qui s'en vint a Famagouste.
En ceste partie dit l'ystoire que après la bataille du soudant   desconficte, le cappitaine se party des deux freres, avec lui XXX.
chevaliers de noble affaire, et vint en la cité, ou on lui ouvry les   portes liement, et il entra ens, et lors trouva les gens par la rue   dont aucuns faisoient grant joye pour ce que ilz se veoient delivrez   des Sarrasins, et beneissoient l'eure que les enfans de Lusignen   furent oncques nez, et l'eure que ilz estoient arrivez ou pays;   et l'autre partie faisoient grant doulour pour la blesseure du roy,   dont on disoit que il n'y avoit remede nul qu'il ne perdist la vie.
Si ne scet le cappitaine que penser, car il ne savoit pas que le roy   feust bleciez.
Et tant s'esploicta qu'il vint au palais, et la descendy.
Si trouva le peuple moult mat.
Lors   demanda qu'il leur failloit.
« Par foy, fait ly uns, assez devons dueil   mener, car nous perdons le meilleur roy et le plus preudomme   qui oncques feust en ce royaume.
Comment, dist le cappitaine,   que dictes vous? Est le roy malsain? N'en savez-vous plus? » ce   lui respond un chevalier.
« Par foy, dist il, non.
En nom Dieu, dist   le chevalier, nous yssimes hier sur noz ennemis, et, au retourner,   fu le roy feru du soudant d'un dart envenimé, telement que on n'y   treuve remede.
Nous peussions bien tous vouloir que ces nobles   hommes et leurs gens feussent venuz deux jours a.
Et sachiez que   la fille du roy maine tel douleur que c'est pitié a veoir; il a ja   deux jours qu'elle ne voult ne boire ne mengier.
Il nous sera bien   mal advenu se nous perdons nostre roy et nostre damoiselle.
Le   pays sera en grant orfenté de seigneur qui le gouvernera.
Beaulx   seigneurs, dist le cappitaine, il n'est pas tout perdu quanqu'il em   peril gist.
Ayez fiance en Jhesucrist, et Il vous gardera.
Menez   moy vers le roy.
Par foy, dient cilz, c'est   legier a faire.
Il gist en celle chambre la.
Chascuns y puet aler   ainsi que s'il n'avoit mal ne douleur.
Il a ja fait son testament,   et donne a ses serviteurs tant que chascun s'en tient a bien paiez,   et est confez, et a recu son Createur et tous ses sacremens.
Par   foy, dist le cappitaine, il en vault mieulx et a fait que saige.
»  Atant entre en la chambre, et s'encline devant le lit du roy, et   lui fait la reverence.
« Cappitaine, dist le roy, vous soiez li bien venus,   et si vous mercie de la bonne diligence que vous avez fait de compaignier   ces deux nobles hommes par qui nostre terre est mise hors   de la subjection des Sarrasins, car je n'avoye mais puissance de   gouverner mes gens ne mon pays.
Je vous prie que vous leur alez   dire de par moy que il leur plaise a moy venir veoir avant que je   muire, car j'ay grant voulenté d'eulx satisfaire a mon povoir de   l'onneur et de la courtoisie qu'ilz m'ont faicte, et aussi de parler   a eulx de certain cas que je leur vueil descouvrir.
Monseigneur, dist le cappitaine, je les vois querre a vostre   congié.
Or alez, dist le roy, et les me faictes cy venir demain dedens   prime.
» Et cil se part et yst de la ville, et s'en vient vers l'ost.
Et   lors le roy commande a encourtiner toute la grant rue, de la porte   par ou les freres devoient entrer jusques au palays, et fait appareillier   le plus richement qu'il puet contre leur venue.
Et se tait   cy l'ystoire de lui, et parle du cappitaine.
L'ystoire nous dit que le cappitaine erra tant qu'il vint en l'ost,   et vint a la tente des deux freres qui le bienviengnerent moult.
Et il leur va accointier comment le roy estoit fort blecié, et comment   il leur prioit humblement qu'il leur pleust a venir devers lui pour   eulx mercier du noble secours qu'ilz lui avoient fait, et aussi pour   eulx satisfaire de leur paine, et de leur mise, a son povoir, et aussi   pour parler a eulx d'autre cas.
« Par foy, dist Uriiens, nous ne sommes   pas cy venus pour estre soudoyers pour argent, mais pour   essaucier la foy catholique et estre soudoier   Jhesucrist.
Et voulons bien que chascun sache que nous avons   finance assez pour paier nos gens.
Mais quoy! Nous yrons voulentiers   devers lui.
Et sachiez que, quant a moy, je pense a aler   devers le roy en tel estat que je party de la bataille, car je vueil   recevoir l'ordre de chevalerie de sa main, pour la vaillance et l'onneur   que chascun dit de lui.
Et lui povez aler dire que demain,   a l'eure qu'il m'a mandé, moy et mon frere, et le maistre de Rodes,   yrons devers lui, noz centiesme de noz plus haulx barons.
»  Lors se part le cappitaine, et prent congié, et s'en vint en la cité,   ou l'en le receut debonnairement.
Il vint au palays, et trouva le   roy en aussi bon point comme il l'avoit laissié.
Et y estoit sa fille   Hermine, qui moult estoit doulente du mal de son pere; mais elle   se confortoit moult de ce que on lui disoit que les deux damoysiaux   devoient venir le landemain.
Et sachiez qu'elle desiroit moult a   veoir Uriien.
Et lors le cappitaine salua le roy, et sa fille, et toute   la compaignie.
« Amis, dist le roy, vous soiez   le tres bien venu.
Quelles nouvelles de vostre message? Vendront   ces deux damoisiaulx? Sire, oyl, eulx centiesme.
Et sachiez que   ilz ne veullent riens du vostre, car, si comme ilz dient, ilz ne sont   pas soudoyers pour argent, mais sont soudoyers Jhesucrist.
Et   tant m'a dit Uriiens qu'il vendroit devers vous en tel point qu'il   yssy de la meslee, car il veult recevoir l'ordre de chevalerie de   vostre main.
Par foy, dist le roy, j'en loue Jhesucrist quant il lui   plaist que j'aye tant d'onneur devant ma mort que de faire chevalier   si hault et si vaillant prince.
Sachiez que j'en mourray plus   aise.
»  Quant Hermine ouy celle nouvelle, elle ot si grant joye ou cuer   qu'elle ne scot que faire.
Mais elle n'en monstra nul semblant.
Ains   monstre qu'elle sente grant douleur ou cuer, et si faisoit elle.
Lors   prent congié de son pere, et le baise doulcement tout en plourant.
Et s'en vint en sa chambre, et la commence a lui complaindre de   la doulour qu'elle ot de son pere, et l'autre   heure a grant desir qu'elle a de veoir Uriien, dont la demeure lui   tarde.
Et fu en ces pensers telement arguee que toute la nuit ne   dormy oncques, et ainsi se passa la nuitiee jusques a   l'endemain.
En ceste partie dit l'ystoire que l'endemain, par matin, fist le   roy commander que tout noble et non noble feussent parez par   les rues pour faire feste de la venue des deux freres et de leurs gens   et que a chascun quarrefour eust menestriers, trompes, naquaires   et tous autres instrumens qui pourroient estre trouvez en la ville   et toute la melodie de quoy on se pourroit adviser pour festoier   les damoisiaux.
Et ly peuples en fist assez plus que le roy ne fist   commander.
Que vous feroy je long prologue? Les deux freres vindrent montez   sur deux beaux destriers; et estoit Uriiens tous armez, ainsi   qu'il party de la bataille, l'espee toute nue ou poing et Guyon   estoit vestu d'un riche drap de Damas bien   fourré.
Et aloyent par devant eulx XXX.
des plus haulx barons en   noble arroy; et devant eulx, au plus prez, estoit le grant maistre   de Rodes et le cappitaine.
Et après les deux freres venoient LXX.
chevaliers, et leurs escuiers, et leurs paiges.
En ce point entrerent   en la cité.
La veissiez la feste commencier moult grant, et menestriers   et trompettes faire leur mestier, et autres melodieux tons.
Et par my la ville veissiez gens d'onnour, bien et richement habituez,   qui crioient a haulte voix: « Haa! Bien viengnent les princes   de victoire, par qui nous sommes resuscité du crueux servage des   ennemis de Jhesucrist.
» Et la veissiez dames et damoiselles aux  fenestres, et les anciens gentilz hommes et bourgois, qui tant  s'esmerveilloient   de la grant fierté de Uriien, qui estoit tous armez,   a visaige descouvert, un chappel vert sur le chief, l'espee toute nue   ou poing.
Et lui portoit le cappitaine son heaume devant lui, sur   le troncon d'une lance.
Et quant les gens   percoivent la fierté de son visaige, si dient: « Cilz homs est dignes   de soubzmettre tout le monde en son obeissance.
Par foy, dient ly   autre, il le monstre bien, car il est entré en ceste cité comme se il   l'eust conquise.
En nom Dieu, dient les autres, la rescousse du   dangier dont il nous a ostez vault assez conqueste.
Par foy, dit   uns autres, combien que son frere n'ait pas si fiere phizonomie   si semble il bien homme de haulte emprise.
» Et en telz paroles disant   les convoierent jusques au palais, ou ilz descendirent.
Et cy se   taist l'ystoire du peuple, et par le comment ilz vindrent devant le roy.
L'ystoire dit que les freres vindrent moult honnourablement   faire la reverence au roy.
Et le roy les receupt moult liement, et   les mercia de leur secours, et leur dist que, aprez Dieu, ilz estoient   ceulx de quoy il et son royaume estoit ressuscitez de plus crueulx   trespas que de la mort, car, se ilz ne feussent, les Sarrazins les   eussent tous destruiz ou tournez a leur loy, qui vaulsist piz que   mort corporelle, car ceulx qui a ce se feussent   consentu de bon cuer eussent eu dampnacion perpetuelle.
« Et   pour tant c'est raison que je le vous merisse a mon povoir, car je   n'ay pas voulenté que de faire en mon devoir, combien que je ne   le pourroye assouvir a la value de la haulte honneur que vous   m'avez faicte; mais je vous supply humblement que vous veulliez   prendre en gré ma petite puissance.
Par foy, sire roy, dist   Uriien, de ce ne vous fault doubter, car nous ne sommes pas venus   pour avoir du vostre, ne or, ne argent, villes, chasteaulx, terres,   ne finances, mais pour acquerre honneur et destruire les ennemis   de Dieu et essaucier la foy catholique.
Et vueil bien, sire roy, que   vous sachiez que nous tendrons bien nostre paine a emploiee s'il   vous plaist a nous faire tant d'onnour que vous me veulliez faire   chevalier de vostre main.
Par foy, dist le roy, nobles damoisiaux,   ja soit ce que ne soie pas dignes de vous acomplir ceste requeste,   si le vous accorde je.
Mais avant sera la messe dicte.
Sire, dist Uriien,   ce me plaist moult.
»  Le chappellain estoit tout prest.
Lors ouy   Uriiens et son frere et tous les autres moult devotement le service   divin.
Et après le service vint Uriien devant le roy, et trait l'espee   du feurre, et s'agenoilla devant le lit ou le roy gesoit, et lui dist:   « Sire roy, je vous requier, pour tout le salaire du service que je vous   pourroye jamais faire, que vous me faciez chevalier de ceste espee,   et vous me aurez bien remuneré tout ce que vous dictes que je   et mon frere avons fait pour vous, car de main de plus vaillant   homme je ne puis recevoir l'ordre de chevalerie que de la vostre.
Par foy, dist le roy, sire damoisiaux, vous me portez plus d'onneur   que vous ne m'en dittes.
Si m'en dictes vous plus cent foiz   que je ne vaulz, et cellui don vous accorde je, car il ne fait pas   a reffuser.
Mais aprez ce que je l'auray acomply ainsi comme vous   l'avez requis, vous m'aurez en convenant, s'il vous plaist, que,   aprez ce, vous me donrez un don, lequel ne vous tournera ja a   dommage du vostre, mais a vostre tres grant   prouffit et honneur.
Par foy, sire, dist Uriiens, et j'en suiz tous   prestz.
» Lors ot le roy grant joye, et se dreca en son seant, et   print l'espee par la poingnie que Uriiens lui tendoit et lui donna   la collee en disant: « Ou nom de Dieu, chevalier soiez, qui vous ottroit   amendement.
» Et puis lui baille l'espee.
Et en ce faisant, ses   plaies lui escreverent, et en yssi le sang a grant randon parmy les   bendeaux.
De quoy Uriiens fu moult doulent, et aussi tous ceulx   qui le virent.
Mais le roy se bouta ou lit soubdainement, et dist   qu'il ne se sentoit nul mal.
Et commanda a deux chevaliers que on lui alast admener Hermine,   sa fille; et elle vint au mandement de son pere.
Et quant le roy la   voit, si lui a dit: « Ma fille, merciez ces nobles hommes du secours   qu'ilz ont fait a moy et a vous, et a nostre royaume, car, se ne feust   la grace de Dieu et leur puissance, nous estions tous destruiz, et,   au mieulx venir, exilliez de nostre pays.
» Et celle s'agenoille devant   les freres, et les mercie humblement.
Et sachiez que elle estoit en   tel party, tant de la doulour de son pere,   comme des pensees qu'elle avoit a Uriien, qu'elle estoit ainsi comme   une personne qui est nouvellement yssue de son sompme.
Mais   Uriiens, qui bien perceut qu'elle avoit l'esprit troublé, la saisi   doulcement par le bras, et la dreca contre mont, en lui enclinant   contre elle; et, en ce faisant, s'entrefirent moult d'onnour.
Et la   disoient ceulx du pays: « Vray Dieu, se cilz nobles homs avoit prins   nostre damoiselle pour moillier, bien nous yroit, nous n'aurions   mais doubte de payens, ne d'omme qui nous voulzist mal.
» Et lors   appella le roy sa fille, et lui dist: « Ma fille, seez vous cy emprez moy,   car je croy que vous ne me tendrez gueres plus de compaignie.
»  Et celle s'assist tout emplourant, emprès lui.
Et tous ceulx qui la   estoient commencierent a lermoier de la pitié que ilz orent du   roy, et de la doulour que ilz veoient mener a la pucelle.
Et lors   prist le roy le parler.
L'ystoire dit que le roy fu moult doulens quant il vit sa fille   mener telle douleur.
Si lui a dit moult amiablement:   « Ma fille, laissiez ester ce dueil, car, en chose qu'on ne puet   amender, c'est folie de s'en donner trop grant courroux, combien   que c'est raison naturelle que la creature soit doulente de son   amy ou de son proesme, quant on le pert.
Mais, se Dieu plaist, je   vous pourverray si bien que vous vous tendrez pour bien contente,   avant que je parte de ceste mortel vie, et aussi seront tous les barons   de mon regne.
» Et lors commenca la pucelle a plourer plus fort que   devant, et tous les barons menoient telle douleur que c'estoit   pitié a veoir.
Mesmes Uriiens et Guyon furent moult doulens.
« Non, dist le roy, ceste doulour n'est pas neccessaire a mener.
Je   vous commande a tous que vous laissiez a mener ce dueil, si chier   que vous avez que je demeure en vie encores une piece de temps   avec vous autres, car vostre doulour me met au cuer plus de griefté   que l'angoisse de la bleceure que j'ay.
» Et ceulx laissierent   le dueil le plus tost qu'ilz porent.
Lors dist le roy a Uriien: « Sire chevaliers, la vostre mercy, vous   m'avez donné un don, voire par tel que du vostre, ne de vostre   chevance, ne vous demanderay je rien.
Par foy, sire, dist Uriiens,   demandez hardiement, car se c'est chose de quoy je puisse finer,   je le vous acompliray.
Grans mercis, sire, dist ly roys.
Sachiez que   en ce que je vous demanderay, je vous donray noble chose.
Je   vous requier qu'il vous plaise a prendre ma fille pour moillier, et   tout mon royaume, et cy presentement je m'en desmet.
» Et avoit   fait apporter secretement la couronne, et la prist, et dist: « Tenez,   Uriien, ne refusez pas la requeste que je vous fay.
» Lors furent les   barons du pays si joyant qu'ilz lermissoient de joye et de pitié.
Et quant Uriien oy ces paroles, si pensa un pou; et sachiez que il   fut moult doulens de ceste requeste pour ce que il avoit grant voulenté   d'aler aval le monde pour veoir le pays et acquerre honneur.
Mais toutesfoiz, puis qu'il avoit accordé au   roy un don, il ne s'en voult pas desdire.
Mais quant les barons du   pays le virent ainsi penser, si s'escrient tous d'une voix moult   piteusement: « Haa, nobles homs, ne veulliez pas reffuser au roy   ceste requeste.
Par foy, dist Uriien, seigneurs barons, non feray je.
»  Lors s'encline devant le lit du roy, et prent la couronne, et la mist   a Hermine sur son giron, en disant: « Damoiselle, elle est vostre, et   puis que a la est venu, je la vous aideray a garder, au plaisir de   Dieu, contre tous ceulx qui la vouldroient suppediter.
»  Lors ot le roy grant joye, et tous les barons.
Dont fist venir l'arcevesque   de la cité, qui les fianca.
Mais Hermine dist que devant   que elle verroit quelle fin son pere prendroit de sa maladie, que   elle n'en feroit plus avant.
« Par foy, dist Uriiens, damoiselle, puis   que il vous est bel, il me plaist.
» Lors fu le roy moult doulent, et   lui dist: « Hermine, belle fille, vous monstrez que vous ne m'amez   gueires, quant la chose que je desiroye plus a veoir en ce monde   devant ma fin, vous ne voulez acomplir;   or voye je bien que vous desirez ma mort.
» Quant la pucelle l'entent,   si fu moult doulente, et se met a genoulx tout plourant, et   dist: « Mon tres redoubté seigneur et pere, il n'est chose ou monde   que je vous refusasse jusques au mourir.
Commandez moy vostre   plaisir.
Vous dictes ce que vraye fille doit dire a pere, » dist le roy.
« Or vous commande je a tous et a toutes que vous laissiez ce dueil   ester, et tendez et appareilliez ceste sale, et menez joye; et faictes   appareillier la messe; et après le service faictes drecier les tables,   et après disner faictes cy, devant moy present, la feste comme se   je feusse sur piez, car sachiez que ce me allegera moult mon mal.
»  Et ceulx firent ce que il commanda.
La messe fu dicte, et s'assistrent   au disner, et sist l'espousee a une table emprès le lit de   son pere, et Uriien d'encoste elle, et Guyon servoit devant Hermine   moult liement; et furent moult richement serviz partout.
Lors ot ly roys moult grant joye; mais sachiez qu'il monstroit   meilleur semblant que le cuer ne lui apportoit,   car il souffroit grant hachie, car le venin qui estoit en la plaie   lui bruissoit tout le corps.
Mais, pour esjoïr la baronnie, il monstroit   tel semblant que se il ne eust mal ne doulour.
Après disner   commenca la feste moult gracieuse, et dura jusques au soir.
Lors   appella le roy Uriien et lui dist: « Beau filz, je vueil que vous espousez   demain ma fille, et vous vueil couronner de ce royaume, car   sachiez que je ne puis gueres vivre.
Et pour ce je vueil que tous   les barons de cest pays vous facent hommage avant ma mort.
Sire, dist Uriiens, puis qu'il vous plaist, vostre voulenté est la   moye.
» Et la estoit Hermine presente, qui pas ne reffusa la voulenté   de son pere.
Que vous feroye je long prologue? Le landemain, a heure de   tierce, fu l'espousee paree moult noblement et fu la chappelle drecie   moult richement.
Et la fut l'arcevesque de Famagouste qui les   espousa.
Et lors vint Uriiens devant le roy et se agenoilla devant   le lit, et le roy prist la couronne et lui assist   sur la teste et Uriiens l'en mercie.
Lors appelle le roy tous les barons   du païs et leur commande a faire hommaige au roy Uriien son filz   et ceulx si le firent moult liement.
Et lors fu la messe commencee   et après se assistrent au disner.
Puis commenca la feste qui dura   tout jusques au soir.
Après soupper recommenca la feste, et quant   temps fu, l'espousee fu couchiee et puis se coucha Uriiens et beney   l'arcevesque le lit.
Et lors s'en party chascuns.
Les uns s'en vont   couchier, les autres dancent et esbauoient.
Et Uriiens fu avecques   sa moillier qui moult doucement se entre accoinctierent.
Et le   landemain vindrent comme devant au roy, et fu la messe commenciee   et y fu la royne admenee et fu adextree par Guyon son frere   et par ung des plus haulx barons du pays.
Comment le roy de Chippre trespassa de ce siecle.
Comment le roy de Chippre trespassa de ce siecle.
En ceste partie dit l'ystoire que le landemain, a heure de tierce,   vint Uriiens acompaignié de la baronnie de Poittou et de la baronnie   du pays de Chippre devant le roy, et l'enclina et salua moult   doulcement.
« Beaulx fist, dist le roy, vous soiez ly bien venus.
Je   suiz moult joyeux de vostre venue.
Faictes venir ma fille, si orrez   le service divin.
» Lors vint Hermine acompaignie noblement de   dames et de damoiselles.
Lors s'encline la royne devant son pere   et le salua moult doulcement.
Et il lui dist: « Ma fille, vous soiez   la tres bien venue.
Je suiz bien joyeux quant Dieu m'a fait   tant de grace en mon vivant que je vous voy si   haultement assignee; sachiez que je mourray plus liement de ce   que je suiz asseur que vous et mon pays serez hors de doubte des   Sarrasins; car vous avez bon garant et tres vaillant prince et bachelereux,   qui bien vous garantira contre eulx.
» Et a ce mot commenca   la messe et fu Nostre Sires levez.
Lors fist appeler le roy   Uriien et la royne sa fille et leur dist: « Mes enfans, pensez d'amer et   honnourer et porter et tenir bonne foy ly uns a l'autre.
Je ne vous   puis plus tenir compaignie.
Je vous commande au vray Roy de   gloire qui vous octroit paix ensemble et bonne vie et longue par   admendement, et vous octroit bonne vertu et puissante victoire   contre les ennemis de Dieu.
» Et a ce mot clouy les yeulx et s'en   ala si doulcement qu'il leur sembla qu'il feust endormis.
Mais   quant ils se apperceurent qu'il fu mort, lors commenca grant la   douleur.
Hermine fu menee en sa chambre, qui faisoit tel dueil   que c'estoit grant pitié à veoir.
Que vous vauldroit   a tenir de ce long prologue? Le roy fu enseveliz le plus   honnourablement que on pot, et furent dictes vigiles et la messe,   et fu fait l'obseque, et fu enterrez moult richement a l'usaige du   pays.
Et sachiez que le peuple du pays estoit moult doulent;   mais ilz se confortoient moult ad ce que ilz avoient seigneur de   si grant prouesce plain, et en estoient aucques rassouagiez.
Ainsi   se cessa la douleur.
Et Uriien s'en ala par my son pays, visitant ses lieux et ses fors,   et bailla une partie de ses gens a Guyon, son frere, et au maistre   de Rodes, et les fist entrer en mer pour aler savoir se ilz orroient   nouvelles que Sarrasins remeissent armee sus pour venir sur son   pays.
« Car sachiez, dist Uriiens, que nous ne pensons pas actendre   tant que ilz nous viengnent requerir, car nous les yrons visiter,   mais que nous ayons veu l'ordonnance de nostre pays.
» Atant se   part Guyon et le maistre de Rodes et le cappitaine du Lymacon,   et entra Guyon et le dit maistre en la mer   a trois mille combatans.
Et cy se taist l'ystoire d'eulx et parle de   Uriien comment lui et Hermine vont visitant leur royaume.
L'ystoire dit que le roy Uriien et la royne Hermine s'en vont   par my leur royaume, visitant leurs fors et leurs bonnes villes,   la ou on leur fist de beaulx presens moult, et y furent receuz a   grant joye.
Et vindrent ceulx des grosses villes contre le roy et   la royne, tout hors des villes, chasteaulx et citez, a grans processions,   et les bourgois a grans sons de instrumens, dont le roy Uriien   se tint bien contens.
Et sachiez qu'il pourvey a ses fors de toutes   choses neccessaires pour la guerre.
Et pour dire verité, chascun   se donnoit merveille de sa grandeur, de sa fierté et de sa puissance   de corps qu'il auoit, et bien disoient que c'estoit l'omme qu'ilz   eussent oncques mais veu qui plus se faisoit a ressoingnier de le   courroucier.
Et ainsi s'en ala Uriien de lieu en lieu par my son   royaume.
Et ce qui estoit en bonnes mains quant   pour justice et raison faire, il n'y mua nul officier, et ou   il veoit que besoing estoit, il y pourveoit de remede par le conseil   de ses barons, et leur commanda a tous que ilz feissent raison et   justice au grant et au petit, sans faveur ne moleste, par my juste   verité; ou autrement il les pugniroit si crueusement que tous les   autres y prendroient exemple.
Et atant revindrent lui et la royne   a Famagouste, et fu la royne enceinte en ycellui temps.
Et cy se   taist l'ystoire a parler d'eulx et parle de Guyon et du maistre de   Rodes qui vaucroient par la mer es contrees de Surye et de Damas,   de Baruth et de Triple et de Damyete, pour savoir se ilz pourroient   ouir nouvelles de Sarrasins.
Or dit l'ystoire que tant vaucrerent noz crestiens par my la marine   que ilz virent approuchier d'eulx, aussi comme d'une veue, une   quantité de vaisseaulx, mais par semblance ilz ne povoient pas   estre foison.
Lors y envoierent une galee pour savoir quelx gens   c'estoient.
Et a l'approuchier ilz apperceurent que c'estoient Sarrasins.
Lors tournent tout court a noz   gens qui ja s'estoient mis en ordonnance, et leur dirent les nouvelles,   et tantost tyrent les voiles amont.
Et s'en vont a force de   vent et de voiles tant que le navire des Sarrasins les apperceut.
Et quant ilz les congnurent, ils furent moult esbahiz et se cuidierent   bien retraire au port de Baruth, mais noz galees les adevancierent   et leur coururent sus, de trait, de canons et de arbalestres.
Et lors vint la grosse flote de noz gens, et leur coururent sus de   tous costez.
La ot grant occision et, au brief aler, Sarrasins furent   desconfiz et leur navire pris et eulx gectez a bort.
Et estoit le   navire plain de moult de biens.
Et lors noz barons se remettent en mer pour retourner en Chippre;   mais, par force de vent et de la mer qui se tourmenta un petit   ilz arriverent au Cruq en Armenie.
Et quant le roy de Armenie,   qui estoit frere au roi de Chippre, le scot, si envoya savoir quelx   gens ce estoient.
Et le maistre de Rodes leur dist: « Seigneurs, dictes   au roy que c'est le frere de Uriien de Lusignen, roy de Chippre   qui vient de visiter la mer, que les Sarrasins   ne feissent armee pour courir sus les Chippriens, pour le soudant qui   a esté desconfiz et mort et tuit ses hommes, a grant bataille devant   Famagouste.
Comment, dirent cilz, y a il autre roy en Chippre que   le roy qui est frere de nostre roy? Par foy, oïl, dist le maistre, il fu   navrez du soudant, d'un dart envenimé, telement qu'il en est mort.
Et a son vivant maria sa fille au preux Uriien de Lusignen, qui   occist le soudant en la grosse bataille et desconfist toutes ses gens.
»  Quant ceulx l'entendirent, si le vont noncier au roy de Armenie,   lequel fu moult doulent de la mort de son frere.
Mais non contrestant   s'en vint a la mer a moult grant compaignie de gens, et entra   ou vaissel ou Guyon de Lusignen et le grant maistre de Rodes   estoient.
Et quant Guyon scot sa venue, si ala contre et s'entrefirent   grant reverence.
Lors dist le roy au grant prieur de Rodes:   « Maistre, puis que cest jeune damoiseau est frere du mary   de ma niepce, je seroye mal courtoiz, puisqu'il est   embatuz en nostre terre, se nous ne lui faisions recongnoissance   si honnourable comme il lui appertient.
Et dès cy je vous prie que   vous lui priez de par moy que il lui plaise a venir, et nous lui ferons   la meilleure chiere que nous pourrons.
Par foy, sire, dist le grant   maistre, voulentiers.
» Et lors en parla a Guyon, et il respondy   moult doulcement: « Par ma foy, je feroye bien plus grant chose   a la requeste du roy, car c'est raison.
»  Atant se partent ensemble, et mena Guyon belle chevalerie de   Poictevins avecques lui.
Et toutesfoiz ot chascun d'eulx vestue la   cotte d'acier, et en bon arroy, comme gent duit du mestier d'armes.
Et entrent en petiz vaisseaulx et se arrivent a terre et montent   a cheval et s'en vont vers le Cruq.
Et cy se taist l'ystoire   d'eulx et parole de Florie, la fille du roy d'Armenie, qui pour l'eure   estoit au Cruq.
L'ystoire dit que le roy d'Armenie avoit une tres belle fille   qu'il avoit eu de sa moillier, laquelle estoit alee de   vie a trespassement n'avoit pas encores deux ans, et n'avoit cellui   roy plus d'enfans.
Et sachiez que lui et son frere le roy de Chippre   avoient espousee deux seurs, lesquelles furent filles d'un roy de   Mallorgnes, et orent chascun de sa femme une fille, dont celle que   Uriiens ot espousee, qui avoit a nom Hermine, en fu une, et l'autre   fu la pucelle Florie, dont je vous ai commencié a traictier.
La   pucelle se tenoit lors au Cruq avecques le roy son pere.
Et lui avoit   on compté les nouvelles des vaisseaux qui estoient arrivez, et aussi   quelles gens c'estoient, et que le roy son pere les admenoit au   Cruq pour eulx festoier.
Lors fu la pucelle moult liee; car moult desiroit a veoir les estrangiers;   et lors se vesty et para bien et richement et fist bien arreer   ses dames et ses damoiselles.
Et lors entra le roy ou Cruq et vint   au chastel et la descendy, lui et la compaingnie.
Lors monterent   en la sale.
Et Florie, qui moult desiroit leur venue, leur vint   a l'encontre et se humilia moult contre son pere.
Et le roy lui dist: « Ma fille, faictes feste a ces nobles gens, et les   bienviengniez, et especiaument au frere du mary de ma niepce   de Chippre, vostre cousin.
» Et quant la pucelle l'ouy, si en fu moult   liee.
Lors vint a Guyon et le print par la main en disant: « Sire damoisiaux,   vous soiez ly bien venuz ou royaume de monseigneur mon   pere.
Ma damoiselle, dist Guyon, grans mercis.
» La commenca la   feste grant et firent moult bonne chiere, et largement furent serviz   et de moult et riches mès et beaulx.
Et Guyon et la damoiselle   s'entredirent moult de gracieuses paroles.
Et sachiez que, se Guyon   eust eu loisir, qu'il lui eust dit aucques sa pensee.
Mais entrementiers que ilz estoient en leur greigneur soulaz, vint   une gallyote au port, qui venoit de Rodes.
Et furent ceulx de dedens   moult joyeux quant ilz trouverent leurs gens.
Lors leur demanderent:   « Ou est nostre maistre? » Et ceulx dirent que il estoit lassus   avecques le frere du roy de Chippre, que le   roy d'Armenie festioit au fort.
« Or tost, dist ly uns, alez leur dire   que il a passé par devant nostre ysle moult gros navire de Sarrasins.
Et ne savons quelle part ilz sont tournez; mais toutesfoiz   ilz ont prins le vent pour aler vers Chippre, et tient on que ce soit   ly gallafres de Bandas a toute sa puissance.
»  Lors se part un frere et vint au fort, et dist au maistre: « Telles   nouvelles nous sont venues, pourveez y de remede.
» Et quant le   maistre l'entendy, si vint a Guyon et lui a dit: « Sire, il seroit temps   de partir, car aux nouvelles qui sont venues, il est bon de nous   retraire en Chippre.
Pourquoy? » dist Guyon.
« Savez vous chose de   nouvel, que il soit besoing de soy retraire hastivement? Par foy,   dist le maistre, ouyl.
Le gallaffre de Bandas est passé par devant   l'ille de Rodes a tout grosse navire et grant multitude de peuple   sarrasin, et tourne le chemin de Chippre.
»  Quant Guyon oït ceste nouvelle, si a   dit a la pucelle que il tenoit par la main: « Damoiselle, pardonnez   moy, car il me fault partir.
Mais non contretant vecy vostre vassal   a faire ce qu'il vous plairoit a commander.
Beau sire, dist la damoiselle,   grans mercis.
»  Lors vint Guyon au roy et print congié.
Mais quant le roy scot   la nouvelle, pourquoy ilz se partoient si hastivement, si fu moult   doulent et les convoya jusques au port.
Et ceulx montent sur la   mer et lievent leurs voilles et s'en vont singlant a effort vers Chippre.
Et sachiez que Florie estoit montee aux fenestres d'une haulte   tour, et tant comme elle en pot avoir la veue, elle ne party de la   fenestre.
Et cy se taist l'ystoire a parler de Florie et de son pere   et de Guyon, et parole du gallaffre de Bandas et de sa gent et la   ou ilz tournerent.
L'ystoire dit que le gallaffre de Bandas et le roy Bardymons de   Tarse, qui estoit oncles du soudant de Damas,   avoient ouy les nouvelles comment le soudant avoit esté mort et   desconfit en l'isle de Chippre, et ses gens.
Si en furent moult doulens.
Mais quant ilz scorent que le roy estoit mort, si assemblerent   leurs gens et se mistrent en mer a bien LX.
mille payens, pour venir   destruire toute l'isle de Chippre et les habitans.
Et ce cuidoient   ilz faire a pou de paine, car ilz cuidoient que ly Chipprien n'eussent   point de roy.
Et s'avancoient fort de venir arriver sans ce   que ilz feussent apperceu ou pays, pour mieulx venir a leur intencion.
Mais ceulx de Rodes l'avoient ja signifié au roy Uriien, qui   avoit fait assembler toutes ses gens et bien ordonner pour la bataille.
Et avait ordonné sur pors gardes, que tantost que ilz les verroient   venir arriver, ilz feroient signes de feu; par quoy, en moins   d'une nuit, on le sauroit par tout le pays, et se trairoit chascunchascuu  celle part qui pourroit armes porter, car ainsi l'avoit fait le roy   crier sur la hart.
Et sachiez que le roy   tenoit les champs aucques ou millieu des pors de son royaume,   pour plus tost estre ou les Sarrasins arriveroient pour prendre terre.
Et faisoit le roy Uriien si grant semblant qu'il donnoit a ses gens   si grant cuer que avecques lui et a son emprise, ilz eussent bien osé   combattre de X mille que ilz estoient, que de pié, que de cheval,   cent mille payens.
Or advint que par la grace de Dieu que fortune se leva en la mer,   et uns orages et tempeste si horrible que Sarrasins furent moult   esbahiz.
Et les departy tellement la tempeste que ilz ne scorent   en gueres de temps que bien VIIJ.
de leurs vaisseaux furent devenus.
Et le landemain, environ heure de prime, le air fu pur et le vent   fu attrempez et luisy le soleil beau et cler.
La grosse flote de payens   se fu tenue ensemble et tourna son droit chemin vers le Limacon.
Et de ceulx vous leray ester et vous diray des VIIJ.
vaisseaux qui   furent esgarez par la tourmente, quel chemin ilz tindrent.
Et en ces vaisseaux estoit toute l'artillerie   des Sarrasins, de canons, de trait, d'eschielles et de pavaz.
Et celle   navire venoit pour arriver au Chamdelour.
Et ce chemin venoit   Guyon et le maistre de Rodes et leurs gens, qui furent bien quatre  mille.
Lors apperceut l'une navire l'autre, et quant ilz s'entre  aprouchierent,   lors quant noz gens congneurent que c'estoient Sarrasins,   et les Sarrasins apperceurent que les autres estoient crestiens, lors   commenca ly effroiz grans et de l'un costé et de l'autre.
La commencierent   a traire de canons et d'arbalestres, et a l'approuchier,   a lancier dars si fort et si dru que ce sembloit gresil des viretons   qui vouloient; et fu la bataille dure et forte.
Mais Guyon et le maistre   de Rodes et leurs gens les assaillirent si asprement que Sarrasins   ne savoient auquel lez tourner pour eulx deffendre, car noz gens   qui estoient es galees tournoient si appertement entour eulx que   payens furent tous esbahiz.
La leur oïst on souvent reclamer leurs   dieux.
Et neant moins ilz furent tous mors et   desconfiz.
Lors, quant ly admiraulx, qui estoit maistre de l'artillerie, vit   la desconfiture tourner sur paiens, si fist gecter hors de la grant   nef une petite galleote a VIIJ.
runs, et y entra, o lui de ses plus privez   environ XX., et prindrent l'avanture du vent.
Et s'en vont si roiddement   que noz gens s'en esmerveillierent tous; mais oncques ne firent   semblant de les suuir, mais s'aborderent aux vaisseaux et entrerent   dedens et gecterent a bort moult grant quantité de Sarrasins, et   en prindrent en vie environ IJc., dont Guyon en donna cent au   maistre de Rodes pour raimbre certains crestiens et aucuns des   freres de leur religion qui avoient esté prins des Turs en une bataille   qu'ilz avoient eue sur la mer contre le grant Carmen, et lui donna   aussi deux des nefs conquises, lesquelles le maistre envoya tantost   a Rodes, et en mercia moult Guyon.
Et Guyon prist   les autres cent Sarrasins et les deux plus riches nefs de celles   que ilz avoient conquises, et les bailla a ung chevalier de Rodes   et lui dist: « Menez moy ces deux nefs et ces cent Sarrasins au Cruq,   et me recommandez au roy et a sa fille, et de par moy presentez a   la pucelle les vaisseaux et l'avoir qui est dedens, et au roy les cent   payens.
»  Et lors le chevalier se party et exploicta tant qu'il vint au Cruq,   et fist son messaige et son present bien et saigement, et leur compta   la desconfiture et le vaillant gouvernement de Guyon.
« Par foy,   dist le roy, vous soiez ly bien venus, et grans mercis au damoisel.
»  Et la pucelle fut tant lie de ces nouvelles qu'elle n'ot oncques mais   si grant joye.
Et saichiez qu'elle amoit tant Guyon qu'elle povoit   plus.
Le roy et sa fille donnerent au frere chevalier de moult beaulx   joyaulx.
Et cil prent congié d'eulx et s'en retourna en Rodes.
Et le roy d'Armenie enquesta aux payens ou l'armee du gallaffre   et du roy Bradimont devoit prendre   terre, et ceulx dirent: « En Chippre, pour vengier la mort du soudant   de Damas, que ly Chipprien avoient occiz en bataille, et toute   sa gent.
Par foy, dist le roy d'Armenie, quant a vous, vous avez   failli a grever quant a present le roy Uriien, mon nepveu.
» Lors les   fait mettre en fers et en carcans, en fin fons de fosse.
Et font   les deux vaisseaux vuidier de l'avoir et apporter ou fort.
Or est temps que je vous parle de Guyon et du maistre de Rodes,   qui avoient enquesté aux Sarrasins que ilz tenoient prisonniers,   ou la grosse flote aloit prendre terre, et ceulx leur dirent: « En   Chippre.
» Adont orent noz barons conseil, pour ce que ilz orent trop   vaisseaux et pou de gent, que ilz mettroient toute l'artillerie que   ilz orent conquise en leurs nefs, et autres choses neccessaires; et   ainsi fu fait et les fustes et demourans Guyon donna au maistre   de Rodes, qui les envoya en Rodes, fors tant que de l'avoir departy   a ses compaignons largement que oncques   n'en retint rien.
Et puis tirerent les voiles et s'en vont grant aleure   vers Chippre.
Et cy se taist un petit l'ystoire de eulx et dira que   la galleote a l'admiral devint et ou elle print port.
L'ystoire dit que l'admiral de Bandas fu moult doulens de sa   perte.
Et tant erra par la mer qu'il choisi le port du Lymacon,   et voit grosse navire devant la ville; et quant il fu un pou prez,   si oït sonner trompettes et getter canons moult horriblement; et   a l'approuchier congnut que c'estoit le gallaffre et le roy Braidimons   de Tarse qui assailloient fort au port pour y prendre terre.
Mais   au port estoit le cappitaine du lieu a tout bons pavaiz et bons   arbalestriers et bons sergens, qui si vaillaument deffendoient le   port que Sarrasins n'y povoient rien faire.
Et regretoit moult le   gallaffre et le roy Braidimons les vaisseaulx qui estoient esgarez   par la tourmente, ou leur artillerie estoit toute ou le mieulx.
Atant esvous venu l'admiral qui leur   escrie en hault: « Par ma foy, gallaffre, mal vous va.
Vostre navire   avez vous perdu et vostre trait.
Crestiens nous ont rencontrez sur   la mer et nous ont tous desconfiz, que mal soit de plus qui en   soit eschappez que nous qui cy sommes; et est tout perdu, a un   brief mot.
» Quant le gallaffre l'entent, si fu moult doulens: « Par   foy, dist il, seigneurs, cy a dures nouvelles.
Fortune dort pour   nous quant a present, et a ja fait grant temps, mais elle veille pour   les crestiens; il y pert bien a nous quant a ore, et aussi bien a   il paru a nostre cousin le soudant qui a esté mort et desconfit,   il et toute sa gent, en ceste ysle.
Que de mal feu soit elle bruye!   Sire, dist ly admiraulx, se vous monstrez semblant a voz gens que   vous soiez esbahiz, ilz valent prez que desconfiz.
Et, d'autre part,   sachiez bien, a ce que je appercoy de ces gens qui sont au port,   ilz n'ont talent de nous laissier arriver sans riote.
Ilz ne monstrent   pas qu'ilz aient gaires doubte de nous.
Si   vous loueroye que nous retraissions en la mer et les laississions   reffroidir.
Et au point du jour ferrons a un petit port qui n'est   gueres loing de cy, que on appelle le cap Saint Andrieu.
Et la   n'aurons qui nous deffende a prendre terre.
» Et ainsi le firent.
Et quant noz gens les virent partir, si bouterent tantost un rampin   armé hors du port, qui les costoya tant qu'ilz virent que sur   le soir se aancrerent environ a une veue du port soubz Saint Andrieu.
Lors revint le rampin au Lymacon et dist ces nouvelles.
Et tantost   fist le cappitaine faire feu sur la garde d'un fallot, et puis cliner   devers la mer, et quant la plus prouchaine garde le vit, si firent   feu et le signe.
Et ainsi le firent tant de garde en garde que il fu   sceu par tout le royaume tantost.
Et lors se met chascuns sur sa   garde et se retraient tous aux fors.
Et lors chascun se met a chemin,   de pié et de cheval, et se traient en la place ou le roy Uriien estoit,   qui ja avoit envoié ses espies pour savoir   ou ilz prendroient terre.
Et manda que chascun se tenist en sa   forteresse et leur laissast on prendre terre paisiblement, excepté   que on gardast bien que ilz ne se laissassent surprendre et que les   Sarrasins ne preinssent nulles de leurs forteresses; car, a l'aide   de Dieu, il n'en passera jamais pié de la la mer.
Et cy se taist   l'ystoire du roy Uriien et parle du gallaffre et du roy Braidimont.
En ceste partie dit l'ystoire que les Sarrasins qui estoient ancrez   en la mer, si tost que ils apperceurent l'aube du jour, ilz se desancrerent   et en vindrent tous d'une flote ou port, et prindrent terre.
Et sachiez que ceulx de l'abbaye les apperceurent bien, si le manderent   tantost au Limacon.
Et le cappitaine le manda tantost au   roy Uriien, qui en ot grant joye, et s'appreste comme pour la   bataille.
Et le gallaffre fait tout traire a terre et se fait logier ainsi   comme a demie lieue du port, sur un gros ruisseau d'eaue doulce   qui cheoit en la mer, a la corniere d'un petit bois   pour lui refreschir, et laissa bien IIJ.
mille paiens pour   garder le navire.
Et cependant s'en vint Guyon et le maistre de Rodes et leurs   gens arriver au Lymacon, dont le cappitaine fut moult joyeux et   leur dist comment Sarrasins ont prins terre et comment leur navire   estoit ou hable du cap Saint Andrieu.
« Par foy, dist Guyon, si l'yrons   visiter.
Qui le pourroit oster aux paiens, jamais pié ne s'en   retourneroit en Surye ne en Tarse.
» Et a ce mot, se rampaingnent   en la mer et s'esploitent tant qu'ilz voient le port du cap et le   navire grant a merveille.
Lors se mettent en ordonnance et s'en   viennent comme tempeste ferir sur le navire des Sarrasins a force   de trait et de giet de dardes, si horriblement que mal soit du Sarrasin   qui se meist a deffense; mais qui pot saillir appertement a   terre et s'en courir devers l'ost, il se tint pour eureux.
Et en ce   party fu toute la navire prinse et tuit ly Sarrasin qui furent actaint,   mort.
Et envoierent en l'abbaye des biens   grant foison et en menerent ce des vaisseaulx que ilz porent bonnement,   si chargiez de l'avoir aux Sarrasins que plus ne povoient.
Et ou remenant bouterent le feu, et fu toute la navire qui demoura   esprinse.
Ceulx qui furent eschappez des vaisseaux vindrent courant a   l'ost, criant alarme a haulte voix, et dirent comment crestiens   avoient assailli le navire.
Lors s'estourmy l'ost et s'en vindrent   qui mieulx mieulx vers le port et trouverent moult de leurs gens   mors et aucuns qui s'estoient esconsez par les buissons.
Quant ilz virent que noz gens s'en tournerent, ilz vindrent a la   mer et rescourrent jusques a six nefs et vaisseaux du feu.
Quant   le gallaffre appercoit le dommage, si ot grant courroux au cuer.
« Par Mahon, dist il au roy Bradimont de Tarse, ces crestiens qui   sont venus de France sont durs et appertes gens d'armes.
Se ilz   durent gueres, ilz nous porteront grant dommage.
Par Mahon,   dist Bradimont, je ne partiray jamais de   cest pays tant que ilz seront tous destruiz.
Ne moy aussi, » dist le   gallaffre.
Lors ont mis dedens les VJ.
vaisseaux qui leur estoient   demourez bonne garnison et repairent a leurs logeiz.
Et cy se   taist l'ystoire a parler d'eulx et retourne au roy Uriien.
Or dit l'ystoire que le roy Uriien fut logiez en une moult belle   praerie, sur une riviere, et fu en la place mesmes ou ly fourrier   du soudant furent desconfiz au pont.
Et avoit le roy envoié ses   espiez a savoir ou les Sarrasins se logeroient.
Atant et vous le   maistre de Rodes qui descendy devant la tente du roy et le salua   moult haultement.
Et le roy, qui moult fu joyeux de sa venue,   le conjoy moult et lui demanda comment Guyon, son frere, le   faisoit.
« Par ma foy, dist le maistre, monseigneur, bien, comme l'un   des plus asseurez hommes que je veisse oncques, et se recommande   a vous tant comme il puet.
Par foy, dist le roy, ce m'est bel.
Mais   or me dictes comment vous avez fait depuis que vous departistes   de nous.
» Et le maistre lui recorde toutes   les adventures, de branche a autre, qui leur estoient avenues, et   la derreniere du navire au gallaffre qu'ilz avoient desconfite au   cap Saint Andrieu, et comment ilz l'avoient arse.
« Par Dieu, dist   le roy Uriien, vous avez vaillaument voyagé et bien eureusement;   j'en loue mon Createur.
Et quant de mon oncle, le roy d'Armenie,   je sui moult joyeux que vous l'avez laissié en bonne prosperité.
Mais il nous fault adviser a autre chose, comment les Sarrasins soient   desconfiz.
Et quant de moy et de ma gent, je me deslogeray presentement   pour eulx approuchier, car ilz ont trop sejourné en nostre   pays sans avoir nouvelles de moy.
Alez vous ent devers mon frere   et lui dictes que je me desloge pour aler combatre les ennemis de   Dieu.
»  Le maistre prent congié du roy et s'en va grant alleure vers le   Limacon.
Et le roy fait deslogier l'ost et s'en vint logier a une   petite lieue du gallaffre, que les Sarrasins ne savoient nouvelles   d'eulx ne de leur venue.
Et le maistre vint   a Guyon accointier les nouvelles comment le roy s'estoit deslogiez   pour aler combatre ses ennemis.
Lors fait sonner ses trompettes   et se desloge, et s'en vint logier sur une petite riviere qui cheoit   en la mer.
Et sur celle mesmes riviere estoient les Sarrasins logiez,   et n'avoit entre eulx deux que une montaigne qui tenoit enuiron   une lieue de tour.
Et cy se taist l'ystoire de lui et parle du roy   Uriien, son frere.
L'ystoire dit que le roy Uriien estoit moult en grant desir de   savoir ou les Sarrasins estoient et savoir leur couvine et comment   ilz estoient logiez.
Lors appella un chevalier chipprien qui bien   savoit toute la contree, et lui dist: « Armez vous et montez a cheval   sur le plus ysnel que vous aiez, et venez cy devant mon logeiz   et venez tout seul, et n'en dictez rien a personne.
Si viendrez o   moy ou je vous vouldray mener.
»  Et cellui fist tantost son commandement   et revint bien brief armez et montez.
Et trouva le roy qui ja estoit   montez sur un moult legier courcier et bien a main.
Et a dit a pluseurs   de ses privez: « Ne vous mouvez de cy tant que vous orrez   nouvelles de moy.
Mais se je ne venoye, si faictes ce que je vous   manderay par ce mien chevalier.
» Et ceulx dient que si feroient ilz.
« Mais, pour Dieu, gardez ou vous alez.
Ne vous doubtez, » dist le roy.
Lors se partent atant.
Et quant ilz vindrent hors des logeis, le   roy dist au chevalier: « Menez moy le plus court ou je puisse veoir   le port ou Sarrasins sont arrivez.
» Et cellui le maine, environ demie   lieue, sur une haulte montaigne, et lui dist: « Sire, veez la le port   et veez la l'abbaye audessus.
Et comment, dist le roy, on m'avoit   dit que leur navire estoit arse et encore voy je des vaisseaux ou   hable.
Dont peuvent ilz estre venus? » Et lors le roy regarde a senestre   le fons d'une valee et voit l'ost de son frere qui s'estoit   logié sur la riviere; et d'autre part, voit   a dextre, l'ost des Sarrasins, qui estoient grand multitude.
« Par   foy, dist Uriiens au chevalier, veez la grant peuple de Sarrasins.
Ceulx congnoiz je assez, mais par deca je ne scay quelz gens ce   sont.
Attendez moy icy, je l'iray savoir.
» Et le chevalier luy respond:   « Alez, de par Dieu.
»  Atant se part le roy Uriien et a tant exploictié qu'il approucha   de l'ost et trouva un chevalier qui s'aloit deporter.
Si le congnut   et le nomma par son nom en disant: « Mon frere est il en ceste route? »  Quant cil l'ouy parler, si le congnut et s'agenoilla en disant:   « Monseigneur, oyl.
Or lui alez dire, dist il, qu'il viengne parler a   moy sur ceste montaigne.
» Et cil se part et vint a l'ost et dist a   Guyon ces nouvelles.
Et il monte a cheval, lui et le maistre de   Rodes.
Et le roy repaire a son chevalier et lui dist: « Amis, bien   va.
C'est Guyon, mon frere, qui est logiez la dessoubz.
»  Atant etvous venu Guyon et le maistre.
Les deux freres s'entrefirent   grant joye.
Et lors leur monstre le roy l'ost des   paiens.
Quant ilz les virent: « Par foy, dirent eulx,   nous ne les savions pas si prez de nous.
Or avant, dist le roy, ilz   ne nous pevent eschapper se ce n'est par cestui navire que je vois   la en ce havre.
» Et quant Guyon le voit, si en fu tous esbahiz.
« Comment,   dist il, il en ont encores li maufe admené des nouveaulx.
Nous leur ardismes, n'a pas plus de trois jours, tout leur navire.
»  Lors dist le maistre de Rodes: « Je suppose bien que c'est.
Il en y   avoit par aventure aucuns demourez es vaisseaux qui ne furent   pas trouvez, qui rescouirent ce tantet qui en est demouré.
Par   foy, dist le roy, tout ce si puet bien estre fait.
Mais il y convient   mettre garde, car par ce pourrions nous perdre les chiefs et les   plus grans, qui nous pourroient depuis nuire.
Comment, dist le   maistre de Rodes, il semble qui vous oït que vous les ayez ja desconfiz   jusques au gallaffre et au roy Braidimont.
» Dont respond le   roy: « Se il n'y avoit doubte que de ces deux, selon ce que je vous   ay ouy dire, il n'y fauldroit pas embesoingnier tant de gens que   Dieu nous a prestez, car il n'y fauldroit que Guyon, mon frere.
Il s'en seroit tost delivrez.
Haa, monseigneur,   dist Guyon, quant vous aurés rigoulé moy et un autre encores,   ne seront ce que deux.
Mais je loue Jhesucrist de la vertu   que il m'a donnee, combien qu'elle ne se pourroit comparer a la   vostre, laquelle Dieux vous maintiengne.
Mon frere, dist le roy,   je ne vous cuide pas rigouler; car se nostre fait estoit achevez jusques   a ces deux, je me fie tant en Dieu et en vous que j'en actendroye   l'adventure que Dieu nous voldroit donner.
Sans doubte,   monseigneur mon frere, dist Guyon, se la besoingne ne tenoit que   a eulx IJ., il en fauldroit attendre l'adventure.
Mais il est bon de   en laissier le parler et adviser comment noz ennemis soient destruiz.
Vous dictes bonne raison, » dist le roy.
Lors dist a son chevalier: « Alez vous ent a l'ost et faictes armer   noz gens sans effroy et les faictes partir des logeiz en ordonnance,   et les faictes venir au pié de ceste montaigne.
» Et cil s'en part et   fist le commandement du roy; et ceulx de l'ost obeirent a lui et   vindrent soubz la montaigne en bonne ordonnance.
Et lors dist   le roy a Guyon, son frere, qu'il alast faire   armer sa gent et passast la riviere et se meist entre le navire et les   Sarrazins, et venist si prez de leur ost qu'il peust bien percevoir   leur contenance, et ainsi que il verroit que la besoingne se porteroit,   que il se gouvernast.
« Et vous, maistre de Rodes, mectez vous   en mer a tout voz gens et venez sur le pas du port, que ces Sarrasins   n'entrent en leurs vaisseaux, afin que ilz ne puissent eschapper.
Et je m'en voiz ordonner mes gens pour combatre Sarrasins.
» Et   ainsi se sont departiz de la montaigne et fist chascun d'eulx ce   que le roy avoit ordonné.
Le roy vint a ses gens et les ordonna, et s'en vint en belle bataille   rengie, les archiers et arbalestriers sur les eles, et vindrent au   descouvert de la montaigne et virent l'ost des payens.
Lors s'en   vint tout le pas sans desroy jusques a une harchie prez de l'ost,   avant que payens s'en apperceussent applain; mais quant ilz s'en   apperceurent, commencierent a crier: « A   l'arme.
» L'ost s'arma de tous costez.
Et le roy envoya courant a   force de chevaulx jusques a mil hommes par my eux, qui moult   les dommagierent et empescherent qu'ilz ne se porent ordonner   a leur guise.
Non pourtant ilz se mirent au mieulx qu'ilz porent   en arroy.
Nos gens assemblerent a eulx; la ot grant occision de   traitt sur les Sarrasins.
Et lors vint le roy a sa bataille.
La commença la bataille fort.
Et le roy Uriien se peine moult de exillier ses ennemis.
Et y fait   tant d'armes que il n'y ot si hardy Sarrasin qui l'ose attendre,   mais le fuient comme l'aloe l'esprevier.
Quant le gallaffre de Bandas   l'appercoit, si le monstre au roy Braidimont.
« Ne veez vous pas   cel homme? Par foy, je pense mieulx qu'il soit plains de maligne   esperit qu'il soit homme naturel.
Comment, dist Bradimons, se   pour cestui sommes esbahiz, le remenant nous prisera et doubtera   bien pou.
» Lors point le cheval des esperons de si grant air que le   sang lui sault de grant randon par tous les   costez.
Et sachiez que c'estoit un des fiers et des puissans Sarrasins   qui feust pour le temps.
Il tourne la targe derrier le doz et empoingne   l'espee a deux mains, et va ferir Uriien sur le coing du   bacinet un grant coup de toute sa force, et la couppe du bacinet   estoit grandement dure.
L'espee glissa et vint descendre sur le col   du destrier et lui entra si avant qu'il lui trencha les deux maistres   nerfs qui soustenoient la teste du cheval.
Le destrier s'encline, qui   ne se povoit plus soustenir.
Et le roy Braidimons s'approuche du   roy Uriien, et cil, qui sentoit que son cheval aloit par terre, laisse   l'espee aler et embrace le roy Braidimont par le faulx du corps et   le tire a terre du cheval mal gré qu'il en ait.
Et au cheir il guerpy   les estriers, et tira le roy Braidimont soubz lui.
La veissiez grant   triboullement, tant de Chippriens, comme de Sarrazins, pour rescourre   leurs seigneurs.
Et la ot fiere bataille et horrible d'un costé   et d'autre, et foison de mors et de navrez.
Lors tira le roy Uriien   le coustel qui lui pendoit a dextre et frappa   le roy Sarrazin dessoubz la gorgiere et le mist mort.
Puis, se drece   en piez et crie: « Lusignen, » a haulte voix.
Atant estevous Poictevins qui leur ruent et se fierent en la presse   par telle vertu que les Sarrasins perdent la place.
Et fu le roy Uriien   remontez sur le destrier du roy Bradimont.
Lors vint le gallaffre   qui renforca la bataille, et y ot grant perte d'une partie et d'autre.
Mais Sarrasins furent trop fort grevé tant de la mort du roy Bradimont   que de perte de leurs gens.
Et alors vint Guyon de Lusignen   qui se fery en la bataille a bien deux mille hommes frez et   nouveaulx.
La fu grant ly abbateys.
Quant le gallaffre se sent ainsi   souspris, si se part de la bataille, lui Xe, le plus coyement qu'il   puet, et s'en vint a la mer.
La fu o luy ly admiraulx de Damas   qui le fist entrer en la petite galleoite dont il estoit eschappez, si   comme je vous ay dit par dessus.
Et fist tout le navire qui lui   estoit demourez au partir du havre.
Et cy laisse l'ystoire a parler   de lui tant que temps en sera, et retourne   a la bataille.
En ceste partie dist l'ystoire que la bataille fu moult horrible,   et y ot moult grant occision.
Mais quant les Sarrasins perceurent   que le roy Braidimont de Tarse estoit mors et que le gallaffre de   Bandas les avoit laissiez en tel peril, si furent moult esbahiz et   se commencierent a dessouchier et a perdre place, et a fuir envers   la marine.
Mais ce ne leur vault gaires, car toute la navire s'estoit   partie avecques le gallaffre et l'admiral de Bandas.
Que vous   feroye je long compte ne longue division? Payens furent tuit mors   et pluseurs se noyerent en la mer.
Et retournerent noz barons   aux logeiz des payens ou il avoit moult de richesce.
Mais or se taist l'ystoire du roy Uriien et parle du gallaffre qui   s'en va moult doulent par la mer, et jure ses dieux que se il puet   arriver a sauvetté a Damas, que encore fera grant ennuy aux Chippriens.
Et ainsi qu'il vaucroit par la marine et cuidoit   bien estre eschappez du peril des mains des crestiens;   mais de ce que fol pense la plus grant part en demeure le plus   de foiz; car le grant maistre de Rodes estoit en aguet sur la mer,   o tout ses gens et ses galees.
Et quant il percoit Sarrasins venir,   lors pensa bien que la bataille estoit desconfitte sur eulx; si en   loua Jhesucrist.
Lors s'escria: « Avant, seigneurs, sergens de Crist,   nous eschapperont ainsi ses ennemis? Par foy, ce sera grant faute   a nous.
» Qui lors veist gens mettre en ordonnance et courir sus a   Sarrasins et gecter de canons et traire d'arbalestres, c'estoit horribleté   a veoir.
Quant ly admiraux de Damas appercoit le meschief qui tournoit   sur eulx, si haulce les voilles et fait avancier les runnes et se party   hors de noz gallees, malgré qu'ilz en eussent.
Et fu la galleote si   esloingniee en pou de heure que nos gens en perdirent la veue, et   virent bien que le suivir leur pourroit plus nuire que il ne leur   pourroit avancier.
Si la laissent atant, et en pou de heure   furent les six vaisseaux desconfiz et les paiens ruez   en la mer.
Et ramenerent les VJ.
vaisseaulx au cap Saint Andrieu   avec eulx.
Puis yssy le maistre de Rodes de la mer a cent freres   de la religion, et s'en vint au logeiz, et compta au roy et a son frere   et aux barons l'aventure et comment payens furent mors et leurs   vaisseaulx admenez au port, et comment le gallaffre et l'admiral   de Bandas estoient eschappez en la galleotte.
De quoy le roy fut   moult doulent et ses barons.
Et departy l'eschec que il avoit conquis   a ses compaignons, si que il n'en retint oncques denree, excepté   les tentes aucunes et l'artillerie.
Et de la se part et donna congié   a pluseurs de ses gens et les mercia moult.
Chascun qui se party   de lui s'en va tous riches.
Et disoient que Uriiens estoit le plus   vaillant roy qui feust pour le temps regnant.
Et s'en vint le roy a Famagouste, o lui son frere et le maistre   de Rodes et ses barons qu'il admena de Poittou, et tous les haulx   barons de son royaume.
La les receupt la   royne Hermine moult liement et conjoy moult le roy son mari et   Guyon son frere et le maistre de Rodes et tous les barons.
Et rendy   graces a Nostre Seigneur Jhesucrist de la victoire qu'il leur avoit   donnee.
Or dit l'ystoire que la royne Hermine estoit moult enceinte, et   avoit le roy pour l'eure fait crier une moult noble feste ou il vouloit   festoyer en paix et en repos ses barons de Poictou et tous privez   et estranges.
Et en cellui jour que la feste devoit estre, huit jours   devant, commenca a arriver grant peuple en la cité, de quoy le   roy fu moult joyeux.
Et fist crier, sur peine de perdre corps et avoir,   que nulz ne rencherist denree nulle.
Et trois jours devant la feste,   par la grace du Saint Esperit, la royne accoucha d'un moult beau   filz.
Lors commenca la joye grant.
Il fu baptisez et ot a nom Hervy   pour l'amour du tayon qui ot a nom Hervy.
La feste fu grant, et   donna le roy de riches dons.
Et y avoit aucuns   des barons de Poittou qui avoient prins congié du roy, de la   royne et de la baronnie, et leur avoit le roy donné moult de richesse.
Ceulx se mirent en mer, et furent environ six chevaliers et leur route.
Et leur avoit baillié lettres pour porter a son pere et a sa mere.
Or vueil laissier de ceulx qui s'en vont par la mer a parler et diray   de la feste qui fu grant et moult noble.
Mais elle fu en pou de heure   troublee pour la mort du roy d'Ermenie, dont les nouvelles vindrent   a la court.
L'ystoire dit que en dementres que la feste fu en son plus grant   bruit, atant estes vous venu jusques a XVJ.
des plus grans barons   du royaume d'Ermenie, tous vestus de noir, qui bien sembloient   a leur contenance gens qui feussent moult courrouciez en cuer.
Quant ilz vindrent devant le roy, si le saluerent moult doulcement.
Et le roy les bienvieingna et fist moult grant honneur.
Et ceulx   lui dirent: « Sire, le roy d'Ermenie, vostre   oncle, si est alez de vie a trespassement.
Dieux lui face vraye mercy.
Or nous est demouree de lui une belle pucelle et bonne, laquelle   est sa fille, et n'a pas plus de hoirs de sa char que elle.
Or vueillez   savoir, noble roy, que en sa plaine vie il fist faire ceste lettre et   nous commanda que elle vous feust apportee.
Et nous dist que nous   vous priissions, pour Dieu, que de ce de quoy il vous fait requeste   en la lettre vous ne lui veulliez mie faillir, car nous savons bien   que la requeste est a vostre prouffit et honneur.
Par foy, beaulx   seigneurs, dist Uriiens, se c'est chose que je le puisse bonnement   faire, je le feray voulentiers.
»  Lors prist la lettre et rompy la cire et lysi.
Et la teneur estoit   telle: « Tres chier et tres amé nepveu, je me recommande a vous   et a ma niepce tant comme je puis, et je vous faiz maintenant la   premiere requeste que je vous feisse oncques, ne que jamais vous   face, car certainement je me sentoye, quant   ces lettres furent escriptes, en tel point que en moy n'avoit point   d'esperance de vie.
Or n'ay je hoir de mon corps que une seule   fille, laquelle Guyon, vostre frere, a bien veue.
Si vous supply que   vous lui veulliez prier que il la veulle prendre a moillier et le royaume   d'Armenie avec.
Et s'il vous semble que elle n'en soit digne, si la   aidiez a assenner a quelque noble homme qui saiche le pays gouverner   et deffendre des ennemis Nostre Seigneur.
Or y veulliez   pourveoir de remede, car, a tout dire a la fin, s'il vous plaist, je   vous fais heritier de mon royaulme.
Mais, pour Dieu, preingne   vous pitié de mon povre enfant, orpheline, desnuee de tout conseil   et confort, se vous lui failliez.
»  Quant Uriiens ouy ces piteux mos, si fu moult doulent de la mort   du roy et ot grant pitié au cuer des piteux moz qui furent en la lectre.
Lors respondy aux Hermins: « Seigneurs barons, je ne vous fauldray   mie a cest besoing, car, se mon frere ne   se vouloit a ce accorder, si vous feray je tout le confort que je   pourray faire.
Sire roy, distrent les Hermins, Jhesucrist le vous   veuille merir, qui vous ottroit bonne vie et longue.
»  Et lors le roy Uriien appella Guyon, son frere, qui ja savoit bien   les nouvelles de la mort du roy; si en estoit moult doulent.
« Guyon,   beau frere, dist le roy Uriien, tenez, je vous vueil heritier du royaume   d'Ermenie et de la plus belle pucelle qui soit en tout le pays.
C'est   Florie, ma cousine, fille du roy d'Armenie, qui est alez de vie a   trespassement.
Or ne reffusez pas ceste offre, car elle ne fait pas a   reffuser.
Par foy, beaulx frere et monseigneur, dist Guyon, je vous   en mercie humblement et le recoy de bon gré.
»  Lors orent les Hermins si grant joye que ilz ne porent plus, et   se agenoillierent devant lui et lui baisent la main a la guise du   pays.
Lors renforce la joye plus grande que   devant n'avoit esté.
Et en ce pendant le roy commanda que on   appareillast le navire au Limacon, et fist mettre moult de richesses   dedens les vaisseaulx.
Et ordonna moult noble baronnie, tant de   Poictou que de Chippre, et le maistre de Rodes, lesquelx tous   conduiront Guyon en Armenie, et le feront couronner roy et prendre   la possession du pays et les hommages.
Et sachiez qu'ilz se feussent   plus tost partiz bien VIIJ.
jours, se ne feust pour attendre la   relevaille de la royne, qui fu relevee a grant joye et a grant solennité,   et y ot moult noble feste et tres grande.
Et donna le roy de   grans dons aux Hermins.
Et après la feste prist Guyon congié de sa suer la royne, qui fut   moult doulente de sa departie.
Et le conduisy le roy jusques au   Limacon; et a l'entrer en la mer s'entrebaisierent les deux freres.
Lors dreca on les voiles et se firent desancrer   et s'empaignent en la mer a moult noble compaignie, pourveziz   comme pour la guerre, pour la doubte des paiens.
Et nagerent tant   que ilz virent le Cruq ou ils estoient moult desirez des nobles du   pays qui attendoient leur venue.
Comment Guyon arriva au Cruq a noble baronnie et espousa Florie  et fu roy d'Armenie.
Comment Guyon arriva au Cruq a noble baronnie et espousa Florie   et fu roy d'Armenie.
En ceste partie dit l'ystoire que ceulx du Cruq furent moult   joyant quant ilz virent approuchier le navire, car ja sceurent les   nouvelles que leur seigneur venoit, car les   barons qui estoient alez en Chippre porter les lettres dont je vous   ay fait mencion, leur avoient mandé pour faire l'ordonnance pour   le recueillir honnourablement.
Et y estoient tous les haulx barons   du pays venuz, et les dames et damoiselles, pour le honnourer.
La pucelle Florie estoit en la maistre tour, ou elle regretoit fort   la mort de son pere, et avoit grant paour que le roy Uriien ne lui   voulsist pas accorder son frere, et ce estoit une cause qui fort lui   croissoit sa doulour.
Mais une damoiselle lui vint dire: « Ma damoiselle,   on dit que ceulx qui sont alez en Chippre arriveront par   temps au port.
» Lors fu Florie moult joyant, et vint a la fenestre   et regarde en la mer et voit tant gallees et tant maint grant vaissel   qui arrivoient au port, et ot ces trompectes sonner et instrumens   de pluseurs sons.
Lors fut la pucelle moult liee.
Et les barons du pays vindrent au port et bienvieingnerent   moult la compaignie, et receurent Guyon   moult honnourablement.
Lors menerent Guyon a mont vers la   pucelle, qui vint a l'encontre de lui moult honnourablement.
Et   Guyon qui autrefoiz l'avoit veue, l'ala saluer et lui dist: « Ma damoiselle,   comment vous a il esté depuis que je me parti de cy? » Et   celle lui respond: « Sire, il ne me puet estre gueres bien, quant monseigneur   mon pere est trespassé de ce siecle.
Jhesucrist, par sa   saincte grace, lui face pardon a l'ame.
Mais, comme povre orpheline,   je vous remercie des vaisseaulx que vous m'envoyastes et de   l'avoir qui estoit dedens.
»  Lors ly uns des barons d'Armenie parla en hault.
« Sire, dist-il,   nous vous avons esté querir pour estre nostre sire et nostre roy.
Si est   bon que nous vous delivrons ce que nous vous devons baillier.
Veez cy nostre damoiselle toute preste pour acomplir ce que nous   avons promis au roy vostre frere.
Par foy, dist Guyon, quant de   ma part ne demourra pas.
» Lors furent fianciez   et le lendemain furent espousez a grant solennité, et fu la feste   grant et noble et dura XV.
jours.
Et avant que la feste departist,   tous les barons firent hommage au roy Guyon.
Et les barons de Poictou et de Chippre prindrent congié, et aussi   fist le grant maistre de Rodes, qui fist les barons arriver en l'isle   et leur fist moult bonne chiere et grande, et aussi firent tous les   freres de la religion.
Et au chief de V.
jours se mistrent les barons en   mer, et en brief temps arriverent en Chippre, et compterent au roy   Uriien toute la verité de la recueillette que son frere avoit eue en   Armenie, et comment il en estoit roy paisiblement, de quoy Uriien   loua Jhesucrist de bon cuer.
Et en brief temps après prindrent   congié pluseurs des barons de Poictou.
Et le roy leur donna de   beaulx dons, et escripsi a son pere Remond et a sa mere Melusigne   tout l'estat de lui et de son frere.
Et se partent les barons de lui   et vindrent a la mer, ou ilz trouverent leurs vaisseaulx tous prestz,   bien avitaillez de ce que mestier leur estoit,   et entrerent ens et s'empaignent en mer.
Et lors prindrent ly   patron le plus droit chemin qu'ilz porent vers la Rochelle.
Et cy   se taist l'ystoire a parler de Uriien et de Guyon, son frere, et des   barons qui derrenierement se sont mis en mer et parle de ceulx   qui s'estoient partiz devant.
Or dist l'ystoire que les barons qui s'estoient partiz aprez le relievement   de la royne Hermine, la moillier de Uriien, roy de Chippre,   singlerent tant par mer qu'ilz apperceurent le port de la Rochelle   et y arriverent, au plaisir de Nostre Seigneur, a grant joye, et tirerent   tout le leur a la ville, et la se refreschirent trois jours, puis   s'en partirent et errerent tant qu'ilz vindrent a Lusignen, ou il   trouverent Remondin et Melusigne et leurs enfans, qui les receurent   a grant joye.
Et ceulx leur baillerent les lettres du roy Uriien   et de Guyon, leurs deux filz.
Dont quant ilz orent sentu la teneur   des lettres, ilz furent moult joyans, et louerent Jhesucrist de l'onneur   et de la bonne aventure qu'Il donnoit   par sa saintte grace a leurs enfans, et donnerent de moult riches   dons aux barons qui leur avoient apporté les nouvelles.
Et en ce temps fonda Melusigne Nostre Dame de Lusignen et   pluseurs abbayes par my la terre de Poictou et renta richement.
Et fut traittié le mariage de son filz Eudes a la fille du conte de   la Marche.
Et fut faicte la feste grant et noble soubz Lusignen,   en la praierie.
Et la feste durant, arriverent a la Rochelle les barons   de Poittou qui s'estoient derrenierement partiz de Chippre.
Mais,   quant ilz scorent les nouvelles de la feste, si montent a cheval et   tant s'esploittierent qu'ilz vindrent a Lusegnen trois jours devant   la departie, et firent la reverence et presenterent leurs lettres.
Dont Remond et Melusigne sceurent la nouvelle de leur filz Guyon   qui estoit roy d'Armenie, et aussi des haultes victoires que ilz avoient   eues sur les payens.
Si en louent Nostre Seigneur Jhesucrist, et   furent les messagiers receuz a grant joye   de tous costez et orent de beaulx dons.
Et en renforca la feste et   dura plus VIII.
jours tous entiers pour l'amour des haultes et nobles   nouvelles.
L'ystoire dit que Anthoine et Regnault furent moult joyant   quant ilz oyrent les haultes et nobles conquestes et victoires que   leurs freres avoient eues sur les Sarrasins et de l'onneur que Dieu   leur avoit faitte que en si pou de temps avoir conquesté deux si   nobles royaumes.
Si dirent l'un a l'autre: « Mon cher frere, desormais   seroit bien temps que nous alissons cherchier les adventures par le   monde, car a cy plus demourer ne povons nous gueres conquester   loz ne priz.
»  Lors vindrent a leur pere et a leur mere, disant moult humblement:   « Monseigneur, et vous, madame, s'il vous plaisoit, il seroit   bien temps que nous alissions adventurer pour acquerir l'ordre   de chevalerie, car ce n'est pas l'entencion de nul de nous   de le prendre, fors au plus prez que nous pourrons   de l'avoir, comme Uriiens et Guyon, noz freres, l'ont eue, combien   que nous ne sommes pas dignes de l'avoir si noblement ne en si   nobles places, mais nous en ferons, se Dieu plaist, bonne diligence.
»  Et lors respondy Melusigne: « Mes enfans, se il plaist a monseigneur   vostre pere, il me plaist bien.
Par foy, dame, dist Remondin, faictes   en a vostre voulenté, car il me plaist bien.
Sire, dist Melusigne,   il est bon que desormais ilz commencent a voyagier pour   congnoistre le monde et les estranges marches, et aussi estre congneu   et congnoistre les estrangiers.
Et je les pourverray si bien,   a l'aide de Dieu, qu'ilz auront bien de quoy paier leur despense.
»  Adont s'en vont les enfans agenoillier devant leur pere et devant   leur mere, et les remercierent moult humblement de la haulte bonté   et de l'onneur que ilz leur promettent a faire.
Et cy se taist l'ystoire   un pou d'eulx et parle d'une autre matiere; mais assez tost y   retourneray.
En ceste partie dit l'ystoire que ens es parties   de Allemaigne, entre l'Ostheriche et Ardeine, avoit en ce temps   une moult noble terre nommee la terre de la conté de Lucembourc,   qui ores est appellee duchié.
Et pour tant l'appelleray je en toute   ceste histoire ainsi.
Pour l'eure que je dy, avoit mort un moult   vaillant prince qui fu nommé Assellin, lequel fu sire d'icellui pays.
Et n'avoit demouré de lui nul hoir que une seule fille, la quelle   estoit nommee Crestienne, et fu la pucelle moult belle et moult   bonne.
Et avoit en la terre de Lucembourc moult de nobles et   grant foison chevaliers et escuyers, qui tous firent hommage a la   pucelle Crestienne comme a la droicte heretiere de ce pays.
Par le temps regnoit en Aussay un moult puissant roy, lequel   estoit vefves nouvellement, et ne lui estoit demouré de sa femme   que une fille, de la quelle elle trespassa en sa gesine; et fist le   roy nourrir sa fille, laquelle ot a nom Melide, moult   honnourablement.
Or advint en pou de temps après, que le   roy d'Ausay ouy nouvelles de la seignourie de Lucembourc.
Et   scot comment le seigneur de la terre estoit trespassez, et ne lui estoit   demouré que une fille, laquelle estoit moult bonne et tant belle   qu'a merveilles.
Le roy la fist demander pour femme.
Mais la   pucelle ne s'y voult accorder.
De quoy le roy fu moult doulens,   et jura Dieu que, se il povoit, que il l'auroit, comment qu'il feust.
Lors fist son mandement et deffia la pucelle et tous ses aidans.
Quant les barons et les nobles et la communauté du pays le scorent,   si jurarent, puis que leur dame ne le vouloit prendre a mary, qu'ilz   luy monstreroient qu'il avoit tort vers la pucelle et vers eulx.
Ilz   firent garnir leurs fors et bien garder leurs pas.
Et se trayent les   plus grans barons ou bourc et ou chastel de Lucembourc avecques   Crestienne leur dame.
Que vous feroy je long compte ne long parlement?   Ilz ne furent pas assez fors pour combatre le roy, car il   venoit a grant effort et dommaga moult   le pays.
Et s'en vint, tout ardant, planter le siege devant Lucembourc.
Et il y ot pluseurs escarmouches et grant perte d'un costé   et d'autre.
Or advint qu'il ot un gentil homme du pays qui avoit esté avecques   le roy Uriien a la conqueste de Chippre et aux victoires qu'il   avoit eues sur les Sarrasins, lequel estoit repairié avec les premiers   Poictevins qui estoient venus a Luseignen, comme vous avez dessuz   ouy.
Et lui avoit Remond et Melusigne donné de beaulx dons;   et avoit veu Regnault et Anthoine, qui ja estoient grans et fors   et de moult fiere contenance; et lui sembloit bien qu'ilz devroient   assez ensuir leurs freres de haultes prouesses et de haultes emprises;   lequel gentil homme estoit moult vaillant homme d'armes et estoit   dedens Lucembourc que le roy d'Aussay avoit assiz.
Il qui estoit saiges du mestier d'armes et de la guerre, traist les   nobles du pays a part et leur dist: « Beaulx   seigneurs, vous povez assez appercevoir que, au long aler, nous ne   povons contrester a la puissance de cestui.
Pour quoy, s'il vous   semble bon, il me semble que il seroit bon pourveoir de remede   aincois tost que tart, car l'estable est bien fermee a point avant   que le cheval soit perdu.
» Et ceulx ont respondu: « C'est verité.
Mais   nous n'y veons qui y puist remedier, sinon la puissance de Dieu.
Non, par foy, dist cellui gentilz homs, sans la grace de Dieu ne   puet on gaires faire, mais avecques ce se fait il bon aidier qui puet   et qui scet.
Par foy, dirent iceulx, c'est verité, et se vous y savez   nul bon chief, pour l'amour et honneur de nostre pucelle et pour   nostre prouffit, si le dictes.
Si ferez bien et ce que vous devez, car   vous y estes tenus; elle est vostre souveraine dame comme a nous.
»  Et lors prent le gentil homme la parole et leur compte, tout de   chief en chief, comment Uriien et Guyon, son frere, s'estoient party   de Lusignen et toute l'adventure de leur   voyage et leur noble conqueste, et l'estat de leur pere et de leur   mere, et le maintieng de Regnault et de Anthoine, et qu'il savoit   de certain qu'il yroit querre le secours aux deux enfans, que ilz   y vendroient a grant puissance.
Par foy, dient les nobles, vous   dictes bien.
Lors fu Crestienne mandee et lui compterent cest affaire.
Et elle   leur dist: « Beaulx seigneurs, je vous recommande ma terre et la   vostre, et en faictes ainsi qu'il vous semblera pour le mieulx a l'onneur   de moy et de vous; car sachiez de certain, pour en mourir   ne pour en estre desheritee, je n'auray ja le roy d'Aussay a mary,   non pas que il ne vaille mieulx que a moy n'appertiengne, mais   pour tant qu'il me veult avoir par force.
» Et ceulx lui respondent:   « Ne vous en doubtez, car il n'aura ja tant de puissance tant que nous   aurons la vie ou corps.
Beaulx seigneurs, dist Crestienne, grans   mercis.
» Et atant se part de la.
Et ly uns des barons reprent la parole en disant au gentil homme:   « Vous qui nous avez mis ceste querelle   avant, dictes nous qu'il est bon affaire.
Par foy, dist il, je le feray   voulentiers.
S'il vous semble bon, vous me baillerez deux de voz   autres, et en yrons a Luseignen veoir se nous pourrons trouver   chose qui nous soit prouffitable.
Par foy, dient ceulx, nous le ferons   tres voulentiers.
» Lors choisirent entre eulx deux des plus notables   pour aler avecques lui.
Et se partirent environ le prinsompme,   montez, eulx et leur mesgnie, sur chevaulx d'avantaige, et yssirent   par une poterne et trespasserent par l'un des corniers de l'ost,   que oncques ne furent apperceuz, et s'esploittierent tant que ilz   vindrent, environ soleil levant, a VIIJ.
grosses lieues de la et se   painnent de cheminer tant comme ilz pevent.
Et cy se taist l'ystoire   petit d'eulx, et parole de Melusigne et de ses enfans.
L'ystoire dit que la feste fu grande soubz Lusegnen et y jousta   on moult bien; mais sur tous les jeunes damoisiaux Regnault et   Anthoine le firent le mieulx, au dit des dames   et des heraulx.
Et y ot donné beau priz et de moult riches dons et   joyaulx.
Mais endementiers Melusigne pensoit a l'estat de ses deux   filz, et leur fist faire moult de riches et grans habiz.
Et se pourvey   de nobles hommes et saiges pour eulx gouverner honnourablement   partout ou ilz yroient.
Et en ce pendant vindrent les ambassadeurs de Lucembourc qui   firent moult honnourablement la reverence a Raymond et a Melusigne   et a toute la compaignie.
Et ilz furent moult liement receuz,   et fu tantost recongneu le gentil homme qui avoit esté a la conqueste   de Chippre de pluseurs qui la estoient, et fu grandement   festoiez.
Et lui demanda tantost Anthoine, pour le bien qu'il avoit   ouy retraire de lui, se il lui plairoit a aler avec lui et avec Regnault,   son frere, en voyage, la ou ilz avoient intencion d'aler, et il en seroit   bien guerredonnez.
Et cil lui demanda: « Monseigneur, ou avez vous   intencion d'aler? » Et Anthoine lui respond:   « A l'aventure de Nostre Seigneur, pour trouver et acquerre honneur   et chevalerie.
Par ma foy, dist l'escuier, et je vous enseigneray la   plus belle adventure et la plus honnourable que oncques nobles   jeunes hommes eussent en leur advenement, et la plus raisonnable   emprise.
» Et quant les deux damoisiaux l'entendirent, si le coururent   acoller, disans: « Nobles homs, veulliez nous dire que c'est.
Par foy, dist cil, mes nobles seigneurs, voulentiers, tant pour ce   que je seroye liez de vostre avancement que de raison soustenir   et de magnifier le bien et a admonnester tous ceulx qui veullent   avoir honneur d'ensuir le chemin.
Mes seigneurs, il est verité que tous ceulx qui aiment honneur   et chevalerie si doivent aidier a soustenir en leur droit les vefves,   dames et les orphelins et orphelines.
Et pour tant, mes chiers   seigneurs, il est ainsi que en la marche de   Lotrinche et d'Ardenne, a une riche contree et noble appellee la   duchié de Lucembourc, laquelle duchié a longuement gouvernee,   comme son propre demaine et heritaige, uns tres noble et vaillans   homs.
Or est advenu que depuis un pou de temps il est alez de vie   a trespassement.
Et n'est demouré de lui nul hoir exepté une tres   noble fille et tres belle pucelle, a laquelle tous les nobles du pays   et les bonnes villes ont fait hommage.
Mes tres chiers seigneurs,   plaise vous savoir que le roy d'Ausay l'a demandee a femme, mais   elle ne s'i est pas voulu assentir, pour ce que autrefoiz avoit esté   mariez.
Lequel roy d'Ausay en a eu tel despit qu'il a deffiee la   damoiselle et son pays, et y est entrez a force, et banniere desploiee,   faisant guerre de sang et de feu, par son oultraige, sans cause et   sans raison, et l'a assegiee, lui et ses gens, en la ville et chastel   de Lucembourc, et a juré que jamais ne s'en partira jusques a   ce qu'il l'aura prise.
Et dit, comment qu'il   soit, que il l'aura par force ou par amours.
Dont, mes chiers seigneurs,   il me semble qu'il n'a ou monde plus honnourable voyage,   ne plus raisonnable de cestui; car tous ceulx qui aiment honneur   et gentillesce se doivent traire celle part.
En bonne foy, dist Anthoine,   vous dictes verité et ce sachiez que je parleray a ma dame,   assavoir l'ayde qu'elle et monseigneur nostre pere nous vouldront   faire; et comment qu'il soit, a l'ayde de Dieu, nous yrons secourir   la pucelle que le roy d'Ausay veult avoir par force, dont il me   semble mal conseilliez, car quant on les a par leur bon gré et accort   en mariage, si y a il a la foiz grant riote.
Par foy, monseigneur,   dist l'escuier, c'est verité.
Mais s'il vous y plaist a prendre le voyage,   moy et ces deux nobles chevaliers, vous y conduirons et vous aiderons   a nostre povoir.
» Et les deux freres lui respondirent: « Grans   mercis, et saichiez que la yrons nous au plaisir de Dieu.
»  Lors s'en vont vers leur mere, et cil tourne a ses compaignons   et leur dit comment il a exploictié, et que sans   leur requeste auront ilz secours et seront encores priez de les y   mener.
Et leur compte toute la maniere comment il leur avoit compté   leur fait, en denoncant que ce seroit aumosne de aidier a la damoiselle,   sans que les deux freres sceussent qu'il feust de rien tenu a   elle.
« Vrayement, dirent les deux barons, c'est tres saigement besoingnié.
Dieux en soit louez! »  Or dist l'ystoire que Regnault et Anthoine vindrent a leur pere   et a leur mere et leur acointtierent ceste querele, et comment   ilz les voulzissent aidier a faire ceste emprise.
« Par foy, dame, dist   Remond, c'est raison; cy a bel commencement d'armes faire.
Et je   vous pry, dame, que vous leur faciez leur arroy tel et si honnourable   que nous y aions prouffit et honneur.
Par ma foy, monseigneur,   dist Melusigne, et pour vostre voulenté acomplir, je m'en efforceray   après ceste feste departie, si que vous en serez bien   contens.
»  Lors fist crier a la trompe que tout gentil   homme, de quelque pays que ilz feussent, qui vouldroient aler   aux gaiges d'Anthoine et de Regnault de Luseignen se traisissent   dedens un jour nommé a Lusignen, et la seroient paiez pour un an   de leurs gaiges.
Et ainsi le fist crier par tout le pays de Poictou et   des marches d'environ.
Et se departy la feste moult amiablement,   et se retraist chascun en son lieu.
Et cy me tairay de la feste et   vous diray comment Melusigne fist l'appareil de ses enfans.
En ceste partie dit l'ystoire que dedens le jour que Melusigne   ot fait crier, s'assemblerent en la pree de Lusignen grant multitude   de gentilz hommes, tant du pays de Poictou comme des   marches voisines, et furent nombrez jusques a quatre mille bacinez   et mil et cinq cens que archiers que arbalestriers.
Et sachiez qu'il   n'y ot page nul, fors gros varlez armez de fors jaques et de cappelines.
Et furent logiez en tentes et en paveillons, et si bien   ordonnez que chascun s'en louoit.
Et leur fist   Melusigne paier leurs gaiges pour un an.
Et en dementiers qu'elle faisoit l'appareil, les deux freres tenoient   a paroles l'escuier et les deux barons, en leur demandant de l'estat   de la pucelle et de son pays.
Et ceulx leur en dirent la verité,   et estoient moult joyeux ou cuer de l'appareil du noble secours qu'ilz   veoient si prestement appareillier, car ilz l'eussent bien pris en   demy an aprez autel, dont ilz louent devotement Jhesucrist et sa   doulce chiere mere.
Et envoient priveement un messaige noncier   aux barons de Lucembourc le noble secours que Dieux leur envoioit,   dont ilz furent moult esjoys, et le dirent a leur damoiselle   qui moult s'en reconforta, et en loue et gracie son Createur.
Et quant la nouvelle fu espandue par la ville, ilz orent si grant joye   que ilz ne porent plus, et firent sonner leurs trompettes et leurs   menestriers, et firent feux par la ville, signifiant joye et victoire,   dont ceulx de dehors se donnoient grant merveille   et le noncierent au roy qui en fu tous tres pensifz.
Et   lors vint une espie qui lui dist: « Sire, soiez sus vostre garde, car   ceulx de la ville attendent a avoir brief secours.
Par mon chief,   dist le roy, je ne scay ne ne puis adviser lieu dont secours leur   puisse venir.
Je ne m'en doubte pas que je ne les aye ou par force   ou par famine.
» Et ainsi s'asseura le roy d'Ausay, de quoy il se   trouva bien deceu.
Or vous lerray de lui et vous diray de Melusigne qui ot tout   acomply ce qu'il failloit a ses enfans.
Elle les fist faire chevaliers   par leur pere, et ot beau bohourdeiz en la praierie de Luseignen.
Et y ot fait trois cens chevaliers la journee pour l'amour des deux   freres.
Et ot chascun robe, chevaulx et harnoiz et de la finance   largement.
Et fut tout prest comme pour mouvoir.
Et lors appella Melusigne ses enfans en disant ainsi: « Enfans,   vous vous departez de la compaignie de monseigneur vostre pere   et de moy et est adventure que je vous   revoie jamais par de ca.
Et pour tant vous vueil je enseignier et   introduire pour vostre bien et advancement.
Ce que je vous diray   et l'entendez et retenez bien, car il vous aura bien besoing.
Premierement   amez et doubtez et servez Dieu vostre Createur, continuelment.
Tenez les commandemens de nostre mere Saincte   Eglise et tous les degrez et commandemens de nostre foy catholique.
Soiez humbles et doulz aux bons.
Et soiez de beaulx respons   au grant et au petit.
Et tenez chascun a parole quant lieu et temps   sera.
Ne promectez ja chose que vous ne puissiez acomplir selon   vostre povoir.
Ne retenez ja rapporteur de paroles devers vous,   ne ne le creez legierement, car ce fait aucunes foiz grant ennuy.
Ne creez ja envieux, ne ne mettez ja en justice aver ne felon.
Ne   vous accointtiez de femme d'autruy.
Departez a voz compaignons   loyaument de ce que Dieu vous donrra.
Soiez   doulz et debonnaire a voz subgiez, et a voz ennemis fiers et crueulx,   tant que ilz soient soubzmis en vostre obeissance, se par force le   fault faire.
Et se c'est par traictié, si traictiez amiablement et prenez   raison et l'offrez aussi selon le cas.
Mais ne tenez ja longs traictiez,   car par ce ont esté maint prince deceu.
Gardez vous de trop   menacier ne vanter, mais faictes vostre fait a pou de paroles ce   que faire se pourra.
N'aiez ja nul de voz ennemis en despit, tant   soient petiz, mais soiez tousjours sur vostre garde.
Ne soiez pas   entre voz compaignons comme sires, mais communs, et les honnourez   chascun selon son degré, et leur donnez du vostre selon   vostre aisement et selon ce que la personne le vauldra.
Donnez aux   bons hommes d'armes chevaulx, cottes d'acier, haches, bacinez de   espreuve et argent selon raison.
Et se vous veez un bon homme   de la main qui viengne devers vous mal   vestus et mal montez, si le honnourez et l'appellez humblement   et lui donnez robes et chevaulx et harnoiz, selon la valeur de sa   personne et selon le povoir que vous aurez pour lors.
Enfans, je   ne vous scay plus que dire, fors tant que vous tenez verité en tous   voz affaires.
Et tenez, je vous donne a chascun un annel d'or,   dont les pierres ont une mesme vertu, car sachiez que tant comme   vous aurez bonne cause, que vous ne serez ja desconfiz en bataille.
»  Et lors les baise ambedeux amoureusement comme mere.
Et ceulx   l'en mercient et prennent congié de leur pere, qui moult fut doulent   de leur departie.
Lors firent sonner leurs trompettes et s'esmuet l'ost.
L'avant   garde se desloge, et puis aprez tout le sommage, et la grosse bataille   après, et puis l'arriere garde, en si bonne ordonnance que   c'estoit une grant beauté a veoir.
L'ost de l'avant garde ot a gouverner   un tres vaillant chevalier de Poictou, et le gentilhomme.
Et les deux ambassadeurs de Lucembourc   et les deux freres furent en la grosse bataille.
Et en l'arriere garde   furent les deux chevaliers poictevins qui menerent Uriien et Guyon   en Chippre et qui premiers leur accointtierent que le soudant de   Damas avoit assegié le roy de Chippre.
A ces deux avoient Remond   et Melusigne recommandé l'estat et le gouvernement de leurs deux   enfans.
La premiere nuit, se logent dessoubz une forte ville, sur une petite   riviere, et ot la ville a nom Mirebel, et l'ot Melusigne fondee.
Et   celle nuit, commanderent les deux freres a faire bon guet, comme   se ilz feussent en terre d'ennemis, dont pluseurs se donnerent merveille,   mais ilz ne l' osoient reffuser, car Anthoine estoit si crueulx   que chascun le doubtoit.
Et le lendemain, par matin, après la messe ouye, firent crier les   deux freres, sur peine de perdre chevaulx et harnoiz et d'estre   banny de leur compaignie, que chascun chevauchast tous armez   soubz sa banniere, en belle bataille.
Nulz ne l'osa refuser,   mais fu ainsi fait, dont chascun se donne merveille.
Et ainsi chevaucherent bien dix journees, tant qu'ils entrerent   en Champaigne.
Et estoient les pluseurs tous traveilliez de   porter leurs harnoiz, tant pour ce qu'il leur sembloit qu'il n'en   estoit nul besoing comme pour ce que ilz ne l'avoient pas acoustumé,   et en murmurerent ly aucun.
Lors vint le chevalier de l'avant garde aux deux freres en disant:   « Messeigneurs, le plus de voz gens se tiennent a mal paiez de ce   que vous les contraingniez de leur harnoiz porter, car il leur semble   qu'il n'en soit nulle neccessité tant qu'ilz vendront a l'approuchier   de la terre ou sont voz ennemis.
Et comment, sire chevalier, dist   Anthoine, ne vous semble il pas que la chose acoustumee de   longue main ne soit mieulx congneue de ceulx qui l'exercitent   que celle qui est nouvellement emprise, et grieve moins? Par foy,   sire, si fait.
Dont, dist Anthoine, vaut il mieulx   qu'ilz l'appreingnent la peine de souffrir leurs harnoiz en   temps que ilz le pevent faire a leur aise et eulx rafreschir seurement,   pour savoir la maniere comment ilz le pourront plus a aisiement   souffrir quant mestier sera, que s'il leur convenoit apprendre   entre leurs ennemis, en doubte et en durté.
» Lors leur doubleroit   leur peine, car qui n'apprendra son mestier de jeunesce, c'est fort   qu'il en soit ja ouvrier.
« Par foy, dist le chevalier, monseigneur,   vous parlez vaillaument et est vostre raison bonne.
Lors se part   de lui et annonca ceste parole a pluseurs, tant qu'il en fu nouvelles   tout parmy l'ost, dont chascun se tint a bien payé, et dirent tous   que les enfans ne povoient faillir, se Dieu leur donnoit vie, de venir   a grant perfection de bien et de tres haute honneur.
»  L'ystoire dit en ceste partie que celle nuit   se loga l'ost sur une riviere qui fu pour lors Esne appellee.
Et quant   vint a primsomme les deux freres firent crier a l'arme moult   effreement tout parmy l'ost.
Lors veissiez grant toilliez, et se arma   chascun de toutes pars, et se mist en bataille par dessoubz sa   banniere.
Les deux freres estoient dessoubz leur banniere, devant   leur tente, en bon arroy et tres bien acompaigniez de noble gent,   a grant foison de torches et de faloz espris, et y avoit aussi grant   clarté comme se ce feust par jour.
Et toutes les bannieres s'approuchent   des leurs en belles batailles.
Et sachiez que c'estoit   grant beauté a veoir de la bonne contenance des gens d'armes   et des deux freres, qui aloient de bataille en bataille, et ou il y avoit   faulte d'ordonnance, ilz lui mettoient.
Les trois ambassadeurs de   Lucembourc adviserent bien leur contenance et dirent l'un a l'autre:   « Par foy, ces enfans sont bien tailliez   de conquerre encores une grant partie du monde.
Or puet bien   dire le roy d'Ausay qu'il comparra la fole emprise et le dommage   qu'il a fait a nostre pucelle et a son pays.
»  En cestuy party furent longtemps, tant que les coureurs orent   par tout descouvert et furent repairiez en l'ost.
Et dirent qu'ilz   n'avoient riens ouy ne veu, dont tous se donnent merveille qui   avoit fait cel effroy.
En la fin il fut sceu que les deux freres l'avoient   fait faire.
Et vindrent les chevaliers de l'arriere garde et ceulx de   l'avant garde aux freres, en disant: « Messeigneurs, c'est grant simplece   a vous de ainsi faire traveillier voz gens d'armes pour neant.
Comment! » dist Anthoine.
« Quant vous faictes faire un habit nouveau,   ne le faictes vous pas essayer savoir se il y a qu'amender? »  Et ceulx respondent: « Par foy, monseigneur, c'est raison.
Dont,   dist Anthoine, ay je droit d'avoir essayé mes compaignons, pour   savoir comment je les auray prests a mon besoing, veu que nous   approuchons de noz ennemis.
Au moins, se aucune faulte y eust   eu, nous y eussions pourveu de remede a   moins de dommage que se besoing y feust.
Et aussi ilz scevent bien   maintenant que ilz doivent faire se le besoing y estoit.
» Quant ceulx   entendent ceste parole, si respondent: « Monseigneur, il n'a cy que   raison.
» Et se donnent merveille de leur gouvernement et de leur   sens, et bien dient que ilz vendront encore a grant perfection.
Le jour s'apparu, la messe fu chantee, les trompettes sonnerent,   l'avant garde s'esmuet et le sommage et le charroy après, et puis   tout l'ost.
Et vont tant par leurs journees que un soir se vont logier   sur une riviere appellee Meuse, soubz une forteresse appellee Dun   le Chastel, et de la ne avoit pas plus de deux logeiz jusques au siege   de Lucembour.
Lors vindrent les ambassadeurs aux deux freres en disant:   « Messeigneurs, il n'a mais que XIJ.
lieues jusques au siege; si seroit   bon que vous feissiez refreschir voz gens sur ceste riviere, car cy   a bon sejour et bonne prayerie, et aussi   de vous aviser que vous vouldrez faire.
» Lors respondy Anthoine   moult baudement: « Par ma foy, beaulx seigneurs, ly advis en est   tous fais dès ce que nous partismes de Lusignen.
Si tost que nous   aurons envoyé, mon frere et moy, devers le roy d'Ausay, s'il ne   veult faire ce que nous lui manderons, il se puet tenir tout seur de   la bataille, et en donra Dieu la victoire a qui qu'il lui plaira.
Mais   quoy! il nous semble que nous avons bonne querelle, et pour tant   avons nous esperance vraye que Dieu nous aidera sans doubte,   et aussi nous lui requerons toute raison aincois que nous le combatons.
Mais il faut adviser qui portera nostre message.
Par foy,   sire, dist le chevalier de l'avant garde, se il vous plaist, moy et   ce gentil homme qui scet le chemin et le pays.
En nom Dieu, dist   Anthoine, il me plaist bien, mais ce ne sera jusques   a tant que je l'auray approuchié a deux ou a IIJ.
lieues   près, afin que, se la bataille vient, que nous n'y tardons pas longuement,   car se la vient, nous vouldrions ja la estre venus.
»  Ainsi le laissierent jusques au matin après la messe.
Lors se desloga   ly ost et passa la riviere au pont soubz Dun en belle ordonnance,   et chevauchierent tant que ilz se vindrent logier a un soir   entre Verton et Lucembourc.
Et le lendemain, par matin, envoya   Anthoine le chevalier de l'avant garde et le gentilhomme devers   le roy d'Ausay, disant les paroles qui cy aprez s'ensuivent.
Tant   s'esploictierent qu'ilz vindrent en l'ost ou bien fu congneu que ilz   estoient messagiers.
Si furent tantost menez au roy, lequel ilz saluerent,   et firent la reverence comment ilz deurent.
Puis le chevalier   lui dist: « Sire roy, je suiz cy envoiez devers vous de par Anthoine   et Regnault de Lusegnen, son frere, pour vous monstrer la faulte   et l'oultrage que vous faictes et avez fait a ma damoiselle de Lucembourc;   dont ilz vous mandent se vous   lui voulez restablir ses dommages et lui admender raisonnablement   l'injure et la vilennie que vous avez faicte a elle, a ses gens et a   son pays, vous ferez ce que vous devez.
Or m'en respondez ce que   il vous en plaira a faire.
Et puis je vous diray plus avant ce de quoy   je suiz chargiez.
Comment! sire chevalier, dist le roy, estes vous   cy venus pour preschier? Petit y povez conquester, car pour vous   ne pour voz maistres ne lairray je pas mon entreprise, mais tant   povez preschier qu'il vous plaira, car je y pren mon esbatement.
Et aussi je croy que vous ne faictes cecy que par truffe.
Par mon   chief, damp roy, dist le chevalier, qui fu moult courroucié, se   vous ne faictes promptement ce que messeigneurs vous mandent,   la truffe vous sera monstree au fer et a l'acier dedens trois jours.
Sire chevalier, dist le roy, menassier povez vous assez, car autre   chose n'emporterez vous de moy, car voz maistres ne voz menaces   ne prise je pas un festu.
Damp roy, dist le   chevalier, je vous deffie de par les deux damoisiaux de Lusignen   et tous leurs aidans.
Bien, dist le roy, je me garderay de mesprendre   et de perte.
Par mon chief, dist le chevalier, il vous en est   bien besoing.
»  Et atant se part sans plus dire, et quant ilz vindrent au dehors   des logeiz, le gentil homme print congié de lui et s'en ala a Lussembourc   pour compter la venue des IJ.
freres.
Quant il vint a la   porte, il fu moult bien congneu et lui fut la planche avalee et la   porte ouverte.
On lui demande des nouvelles.
« Par foy, dist l'escuier,   faictes bonne chiere, car vous aurez par temps le plus noble secours   qui feust oncques veuz.
Sachiez que, se le roy d'Ausay attent,   qu'il sera ou mort ou prins, lui et toute sa gent.
» Lors commenca   telle joye parmy la ville que ceulx de l'ost en oïrent bien le bruit,   et se donnent bien grant merveille quelle chose il leur est creu de   nouvel, et le dirent au roy.
« Par mon chief,   dist le roy, ilz se confortent en esperance du secours de ces deux   damoisiaux de par qui ce chevalier nous a deffiez.
Je croy que ilz   en ont ouy nouvelles, et pour ce font ilz tel joye.
En nom Dieu,   sire, ce dist un ancien chevalier, tout ce se puet faire; si s'en feroit   bon prendre garde, car il n'est nul petit ennemy.
N'ayez doubte   dist le roy, je les congnoiz assez, aincois que ilz puissent cy estre   venuz de Poictou, aurons nous achevé partie de nostre   voulenté.
»  Cy vous leray du roy et diray de l'escuier qui fu venus de Lucembourc   a la pucelle Crestienne.
Et lui compte la pure verité du fait,   et elle lui enqueste moult des freres et de leurs estres.
Et cellui lui   compte comment Anthoine a le grip d'un lyon en la joe, et la grant   fierté et la grant puissance de lui et de Regnault son frere, qui   n'avoit que un oeil, et de la beauté des corps et des membres des   freres, dont elle se donne grant merveille, et dist   que c'est grant dommage quant il a faulte es figures de   si nobles hommes.
Et cy se taist a present l'ystoire d'elle et parole   du chevalier poictevin qui s'en va grant erre vers l'ost.
L'ystoire dit que tant erra le chevalier qu'il vint en l'ost des   deux freres, et leur recorde comment il ot fait son message et   acomply, et l'orguilleuse response du roy, et comment il l'ot deffié   de par eulx, et aussi comment l'escuier s'estoit party de lui et   s'en estoit alez a Lucemborc compter les nouvelles de leur venue.
Quant les freres l'ouyrent, si firent tantost crier par my l'ost que   tous ceulx qui n'auroient bonne voulenté de venir a la bataille,   si se meissent d'une part et qu'ilz leur donnoient bon congié de   raler en leur pays.
Mais ilz s'escrierent tous d'une voix: « Franc   damoisel, faittes sonner voz trompettes et vous mettez a chemin,   car nous ne sommes venus en vostre compaignie fors que pour   prendre l'adventure que Dieu vous vouldra donner.
Alons courir   sus voz ennemis, car tost seront desconfiz, a l'aide   de Dieu.
»  Quant les freres ouyrent la response de leurs gens, si furent moult   joyans, et firent l'ost deslogier.
Et se vindrent logier a moins de   une lieue du siege sur une petite riviere.
Et fut l'avant garde et   la grosse bataille et l'arriere garde si logiez ensemble que on ne   povoit plus, et soupperent, ala chascun un pou reposer.
Et fu ordonné   que chascun feust tout prest au point du jour en belle bataille.
Et laissierent pour garder les logeiz cent arbalestriers et   deux cens hommes d'armes.
Adont se mist l'ost au chemin, bannieres   et pennons au vent.
La peust on veoir fleur de chevalerie   et tant nobles gens, ces bacinez reluire et ces harnaiz cliqueter   ensemble, que c'estoit beautés a veoir.
Ilz s'en vont si serrez que   ly uns ne passe l'autre plain doy.
Anthoine et Regnault furent   ou premier front, montez sur IJ.
riches destriers, armez de toutes   pieces.
Et en ce party alerent tant que droit a soleil levant vindrent   sur une petite montaigne et voyent   en la valee la ville et le chastel de Lucembourc et le grant siege   qui lui fu environ.
Et sachiez que encores n'avoient ceulx du siege   apperceu l'ost des freres, mais estoient tout asseur.
Lors envoya   Anthoine jusques a IIIJc.
hommes d'armes pour estourmir l'ost, et   il s'en venoit aprez en belle bataille, le petit pas, et mis sur les   esles archiers et arbalestriers en tres bonne ordonnance.
Or dirons   des quatre cens combatans qui alerent estourmir l'ost.
L'ystoire dit que les CCCC.
combatans vinrent en l'ost et se ferirent   dedens, a cours de chevaulx, en criant: « Lusegnen, » et vont   occiant et abatant tout ce que ilz encontrent devant eulx, et en   vont pour venir a la tente du roy.
Chascun fuit devant eulx.
Mais   le guet de nuit n'estoit pas encore desarmez, mais estoit devant   la tente du roy.
Lors, quant ilz oyent le cry, si se trayent celle part.
La ot a l'encontrer grant frosseiz de lances,   et tourna grant la perte sur ceulx du siege.
Mais le roy s'arma appertement   et se mist dessoubz sa banniere devant sa tente.
Tout   l'ost fut armee en pou de temps.
Et vindrent a la baniere du roy,   qui leur demanda: « Beaulx seigneurs, quelle noise est ce? Par foy,   sire, ce dit un chevalier, ce sont gens d'armes qui se sont despourveuement   feruz en vostre ost et crient: “ Lusignen, ” et vous ont ja   fait grant dommage, et se le guet de nuit ne feust, ilz le vous eussent   fait greigneur, car ilz leur sont venus au devant et les combatent   fort et ferme au dehors des logeiz, ou ilz les ont reboutez   par force.
Par mon chief, dist le roy, cil damoisel qui m'ont deffié   ne musent pas.
Ilz n'ont gaires sejourné a moy porter dommage,   mais je m'en pense bien a vengier.
»  Atant esvous Anthoine et sa bataille, qui fait sonner ses trompettes   moult clerement.
Quant le roy le scot, si s'en vint a bataille   rengie au dehors des logeiz.
Les batailles   s'entrapprouchent.
Archiers et arbalestriers commencent a traire.
La ot mort et navrés du trait grant foison des Ausois.
Lors s'assemblent   les batailles, la ot grant occision et fiere meslee.
Anthoine   fiert le destrier, lance beissiee, et fiert un chevalier par telle   vertu que la targe ne le jaserant ne le porent garantir qu'il ne le   portast mort par terre.
Puis traist l'espee et fiert a dextre et a senestre   grans coups et pesans.
Et fu en pou de heure si congneuz   a la bataille que le plus hardy de eulx tous ne l'ose attendre.
Atant esvous Regnault, criant: « Lusegnen, » qui fait tant d'armes   que tous ses ennemis le doubtent.
Moult se requierent vaillaument   d'une part et d'autre, et moult par fu la bataille et l'occision fiere   et horrible, mais toutesfoiz la greigneur perte tourne sur le roy   d'Ausay et sur sa gent, lequel en fu moult doulent, et s'esvertue   fort et fait de moult beaulx vassellages.
Mais ce   n'y vault neant, car Poittevins sont fors et durs, aspres et fiers comme   lyon, et leurs deux seigneurs si puissans que nulz ne les ose actendre.
Et voit bien le roy au par aler qu'il ne puet souffrir leur force.
Mais le roy, qui moult par fu vaillans homs et fort et roides,   cria en hault: « Ausaiz! Avant, seigneurs barons, ne vous esbahissiez   pas, la journee est a nous.
Faisons leur un bon poindre et nous   tenons ensemble et tantost les verrez desconfiz se nous nous povons   un pou tenir contre eulx.
» Lors se rassemblent entour le roy et vont   faire aux Poictevins une fiere envahie.
La ot maint homme mort   et occiz a grant doulour.
La matinee fu belle et clere, et le soleil   resplendissoit sur les bacinez et faisoit resplendir l'or, l'argent et   l'azur et les couleurs des bannieres et des pennons.
Ces destriers   braidissoient, et pluseurs s'en aloient par le champ, sans maistre,   leurs resnes traynans.
La noise fu grant du charpenteis des espees,   des haches, des brans, du bruit et du cry   des abatuz et navrez et du son des trompettes.
Ceulx de la ville entendirent l'effroy, si coururent aux armes et   chascun a sa garde, car fort se doubtoient de trahison.
L'escuier   qui fu venu pour noncier le secours, estoit en la maistre tour avec   la pucelle et ses damoiselles.
Si ouy la noise et bouta son chief hors   a une fenestre, et appercoit la bataille fiere et mortelle.
Bien congnoist   que c'est Anthoine et Regnault qui sont venus combatre   le roy et sa gent.
Lors s'escrie en hault: « Madamoiselle, venez veoir   fleur de chevalerie, prouesse et hardement.
Venez veoir honneur   en son siege royal et en sa haulte majesté; venez veoir le dieu   d'armes en sa propre figure.
Amis, dist la damoiselle, qu'est ce   que vous me dictes? Orvoy, dist l'escuier, je vous dy que vous   venez veoir la fleur de toute noblesce et de toute courtoisie, qui   de loingtain pays est cy venu combatre pour vostre honneur garder,   vostre pays et voz gens.
Ce sont les   deux enfans de Lusegnen qui vous sont venus secourre et garandir   du roy d'Ausay et de sa puissance et adventurer leur honneur et   leur vie pour vous.
» Lors vient la damoiselle a la fenestre et regarde   le mortel abbateiz et horrible bataille.
Lors dist: « Vrais Dieux, que   fera ceste doulente? Mieulx venist que je me feusse noyee ou   fait mourir d'autre mort cruelle ou que je eusse esté mort nee que   tant de nobles creatures eussent esté periz et mors par mon pechié.
»  Moult fu la pucelle doulente a son cuer du grant meschief qu'elle   voit qui par lui advient en la grosse bataille.
Et le chappleiz fu   fiers et l'occision de une part et d'autre, car le roy d'Ausaiz ravigoure   ses gens et rent grant cuer, et a son poindre fait grant dommage   aux Poictevins.
Anthoine appercoit le dommage que le roy   lui faisoit; si lui en despleut moult.
« Par foy, dist-il, sire roy, vostre   duree sera courte ou la moye.
Ja sera la guerre finee ou de vostre   part ou de la moye.
J'ayme trop mieulx a   mourir que de souffrir ainsi martirier ma gent.
» Lors broche le   cheval des esperons par grant fierté et tourne vers le roy, l'espee   ou poing, et le fiert sur le bacinet par tel air et de telle force que   il le fait embroncher sur le col du destrier, si estonnez que il ne   scet se il est jour ou nuit, ne il n'a de force ne povoir de lui soustenir   ne aidier.
Et Anthoine boute l'espee ou fourreau et l'ahert par le   millieu du corps et le tire jus du cheval et le gecte si rudement a   terre que a pou que il ne lui a crevé le cuer ou ventre.
Puis le commande   a quatre chevaliers et leur commande sur leur vie que ilz   en saichent a respondre, et ilz dirent que si feroient ilz.
Et lors le   lievent et l'emportent hors de l'estour soubz un arbre, et ont appellé   de leurs gens jusques a XXV.
bacinez pour le aidier a garder.
Et Anthoine rentre en la bataille, criant: « Lusegnen! Avant, barons,   ferez, la journee est a nous, Dieu mercy.
J'ay pris le roy qui   tant a fait de villenie a la pucelle.
»  Lors veissiez rude meslee.
La firent les   deux freres tant d'armes que chascun disoit qui les veoit que oncques   mais ne virent deux chevaliers qui tant en feissent.
Que   vauldroit long compte? Quant les Ausaiz scorent que leur roy   estoit priz, il n'y ot oncques puis deffense, mais s'en vont tout   deffouchant, et furent tous que mors que pris.
Et gaignerent les   Poittevins un noble eschec, et se logierent es pavillons du roy et   de ses gens.
Lors fu le roy admené a la tente Anthoine, lequel estoit logiez   en la propre tente qui fu du roy, dont il ne se pot oncques tenir   que il ne lui deist: « Par ma foy, damoisiaux, qui ce dit deist voir:   “ En pou de heure Dieu labeure.
” On n'eust huy au matin gaires fait   ceans pour vous.
Sire roy, dist Anthoine, c'est par vostre musardie   et par vostre pechié, qui guerroiez les pucelles sans cause, et   les voulez avoir par force.
Mais sachiez que vous en serez paiez a   vostre droit; car je vous rendray en la subgection de celle que vous   vouliez avoir subgecte par force.
» Quant le roy l'entendy, si fu   moult honteux et lui respondy moult tristement:   « Puis qu'il m'est ainsi infortuneement advenu, j'ayme   mieulx ma mort que a plus vivre.
Nennil, dist Anthoine, vostre   mort ne vueil je pas, mais je vous rendray a la mercy de la pucelle   sans doubte.
»  Et lors appelle les deux chevaliers qui furent venuz a Luseignen   avecques le gentil homme en abassaderie, et autres XIJ.
chevaliers   de Poictou, disant: « Menez moy cestui roy en la ville de   Lucembourc, devers la pucelle, et lui dictes que je lui envoye son   ennemy pour en faire sa voulenté.
» Et ceulx s'en partent et enmainent   le roy.
Et sont venuz en la ville, ou ilz furent bien festoiez,   car bien savoient la verité de la besoingne et la victoire que ilz   avoient eue.
Et furent menez devers la pucelle Crestienne, qui les   receupt a grant joye.
« Ma damoiselle, dirent ly messaige, les deux damoisiaux de Luseignen   se recommandent a vous et vous envoient ce roy, vostre   ennemy, prisonnier, pour faire vostre voulenté.
Beaulx seigneurs, dist la pucelle, cy affiert grant guerredon,   mais je ne sui mie puissans de le guerredonner, Dieux le leur vueille   merir par sa saincte grace.
Mais, beaulx seigneurs, je vous pry   que il vous plaise a dire a mes deux seigneurs que il leur plaise   a venir logier ceans et admener avec eulx de leur baronnie tant   comme il leur plaira.
Et endementiers on fera ensevelir les mors   et ardoir les chevaulx mors.
Et aussi mon conseil s'avisera comment   nous les pourrons satisfaire de leur paine et de leur despense   au mieulx que nous pourrons.
Et vous, damp roy, vous jurrez   par vostre loyauté que vous ne vous partirez point de ceans sans   le gré des nobles damoisiaux qui ceans vous ont envoyé par devers   nous; car je feroye villenie de vous mettre en prison fermee, non   pas pour l'amour de vous, mais pour l'onneur de ceulx qui vous   ont envoyé et tramis.
»  Et quant le roy ouy ces paroles, si respondy   tous honteux: « Ma damoiselle, je vous jure par ma foy, mettez   moy ou il vous plaira, car je ne me partiray ja sans vostre congié   ne sans le leur; car j'ay veu tant d'onneur, de bien et de prouesse   en eulx que je desire moult a estre acointé d'eulx, car je n'en pourroie   se mieulx valoir non, combien que ilz m'ayent porté moult   grief dommage de mes gens, car de l'avoir ne me chault.
» Adont   la damoiselle le fist mectre en une moult riche chambre, o lui   dames, damoiselles et chevaliers et escuiers, pour lui faire oublier   sa perte et sa merancolie.
Et les messaiges repairent aux tentes et racontent le mandement   et la priere de la damoiselle aux deux damoisiaux.
Et ilz   orent conseil de y aler, et ordonnerent le mareschal de l'ost pour   gouverner leurs gens tant qu'ilz revendroient et pour faire ensevelir   les mors et nettoier la place ou la bataille fu.
Atant esvous   venu jusques a cent gentilz hommes et les   barons du pays, qui vindrent faire la reverence aux freres et eulx   prier, de par la pucelle, que ilz se venissent logier en la ville.
Et   ilz dirent que si feroient ilz voulentiers.
Lors monterent a cheval les deux freres, a bien CC.
chevaliers   noblement acesmez.
Anthoine estoit sur un hault coursier liart,   vestu d'un jaque de veloux cramousi, tout broudé de perles et   de pierrerie riche et chiere, l'espee ou costé, le chappel de perles   ou chief, un gros baston ou poing; et son frere, lez lui, tout pareillement   vestu et ordonné.
Quant les barons virent les deux freres,   si furent moult esbahiz de leur fierté et de leur grandeur et de leur   puissance, et bien distrent qu'il n'est homme qui puist contrester a   leur puissance et moult s'esmerveillent du grip de lyon qu'ilz apperceurent   sur la joue d'Anthoine, et bien dient que se ce ne feust,   qu'il n'eust nul plus bel homme ou monde.
Et moult plaingnent   Regnault pour ce qu'il n'ot que un oeil, car il par fu tant beaulx   du surplus que nulz ne savoit que deviser en la beauté   de son corps ne de ses membres.
En ceste partie dist l'ystoire que en moult noble estat entrerent   les deux freres en la ville de Lucembourc, et par devant eulx avoit   grant foison trompettes, heraulx et menestriers.
Les bourgois   avoient fait toutes les rues encourtiner de riches draps tout jusques   au chastel.
Et ces riches bourgoises estoient a leurs fenestres richement   parees et vestues noblement.
Comment les deux freres se partent de leurs tentes et entrent en  Lussembourc.
Comment les deux freres se partent de leurs tentes et entrent en   Lussembourc.
L'ystoire dit que les deux freres se partirent de leurs tentes a   moult noble baronnie de leurs gens, avec   la baronnie du pays, et errerent tant qu'ils vindrent a Lucembourc,   ou ilz furent moult regardez: « Dieux, dist ly uns a l'autre, comme   veez la deux fiers hommes, et qu'ilz sont a ressoingnier.
» Cil n'est   pas saiges qui a telz gens prent noise ne debat.
Et moult ont grant   merveille de la joe Anthoine.
Et en verité ce estoit une estrange   chose a veoir, mais la grant beauté qui estoit ou remenant de lui   faisoit oublier cela, et aussi il ne lui messeoit pas granment.
Ainsi s'en vont vers la maistresse forteresse.
Ces dames et ces   damoiseaulx les regardent par les fenestres des souliers, et dient   que oncques mais n'avoient veu deux damoiselles de plus noble   affaire.
Et lors vindrent au chastel et descendent devant la sale.
Crestienne la pucelle, moult bien acompaignie de dames et de   damoiselles, de chevaliers, d'escuyers, leur est venue a l'encontre   au pié du degré, et les honnoura et receupt moult humblement et   les prist ambedeux par les mains et se mist   entre eulx deux.
Et ainsi monterent les degrez de la grant sale,   qui estoit tendue de riche tapisserie, selon l'usaige du pays et le   temps de lors.
De la sale sont entrez en une riche chambre.
La print la pucelle le parler, en disant ainsi: « Mes chiers seigneurs,   je vous remercie, tant comme je puis, du noble et riche secours que   vous m'avez fait, car, en verité, je n'ay mie tant vaillant que je   le vous puisse remunerer; non contretant j'en feray tout mon   povoir pour engaigier ma terre dix ans.
Et aussi, mes chiers seigneurs,   vous m'avez envoié, de vostre bonne grace et franchise,   le roy d'Ausaiz, mon ennemy, dont plaise vous assavoir que je   ne suiz mie celle qui vueille ne doive prendre pugnicion de lui ne   lui retenir prisonnier; mais il en appertient a vous d'en faire vostre   bon plaisir, qui avez eu la peine et le peril de le conquester; si   vous doit demourer, car c'est raison.
Et descy du don que vous   m'en avez fait je vous en mercie humblement et le vous remet   en vostre possession.
Or est en vous de sa   mort ou de sa vie, lequel qu'il vous plaira, car jamais ne m'en   quier mesler par dessus vous, et le vous quitte plainement.
Damoiselle,   dist Anthoine, puis qu'il vous plaist, nous en ordonnerons   telement que ce sera a vostre honneur et a sa grant vitupere; ne   vous en doubtez.
Et sachiez que moy ne mon frere ne sommes pas   venus vous aidier comme soudoyer pour argent, mais pour droit   et raison soustenir, et aussi que tous chevaliers doivent aidier les   vefves, les orphelins et les pucelles en leur droit gardant.
Et on   nous avoit bien informez que le roy vous tenoit guerre a son tres   grant tort, et pour ce y sommes nous venus.
Et ne vous doubtez,   car du vostre ne voulons nous vaillant un petit denier, mais que   vostre bonne amour sans villenie.
» Quant la pucelle entendy ces   paroles, si fu moult esbahie de la grant honneur que les freres lui   faisoient, non pourquant respondy: « Par ma foy, beaulx seigneurs,   ce ne seroit pas raison au moins que je ne   payasse voz gens qui cy sont venuz a voz souldees et gaiges.
Damoiselle,   dist Anthoine, souffrez vous ent, car monseigneur mon   pere et ma dame ma mere les ont satisfaiz d'un an avant ce que   ilz partissent de nostre pays; si n'a il pas encores ung mois acomply.
Et, d'autre part, nous avons argent assez.
Si ne vueilliez plus   perdre voz paroles, car certes, ma damoiselle, il ne s'en puet faire   autre chose.
» Et elle les mercie humblement.
Atant es vous venu un des maistres d'ostel qui s'agenoilla par   devant la damoiselle et lui dist: « Ma damoiselle, il est prest, quant   il vous plaira a laver.
Par foy, dist elle, quant il plaira a messeigneurs   qui sont cy.
Par foy, damoiselle, dist Anthoine, nous sommes   tous prests, quant il vous plaira.
» Lors se prindrent par les   mains moult honnourablement et laverent.
Anthoine fist mander   le roy d'Ausaiz et le fist premierement seoir, et puis la pucelle,   et puis lui et Regnault, son frere.
Et après   se assistrent quatre haulx barons du pays, et par la sale se assistrent   communement qui mieulx mieulx, chascun selon son degré.
Du service de leurs mez ne vous fault ja tenir compte, car ilz furent   si grandement servi que rien n'y failly.
Puis laverent et furent les   tables levees et graces dictes.
Et lors prist le roy d'Ausay la parole: « Seigneurs damoisiaux,   dist le roy, veulliez moy escouter.
Il est verité qu'il a pleu a Dieu   que fortune m'a a ce meu que par vostre haulte prouesce je sui   desconfiz et suiz vostre prisonnier.
Et vrayement je ne m'en prise   ja moins, quelque dommage que j'en doye avoir, car il a en vous   tant de bien, de honneur, de vaillance et de prouesse que de vous   veoir ne puet on fors amender.
Or veulliez savoir que a moy longuement   tenir prisonnier ne povez gueres conquester.
Si vous pry   humblement qu'il vous plaise a moy mettre a finance si raisonnable   que je ne soye pas destruiz de ma   seignourie, et vous y plaise a regarder en pitié, non pas prendre   ma fole emprise en vostre rigueur, combien que je congnoiz que   j'ay bien desservi a estre pugny rigoureusement.
Par mon chief, dist Anthoine, sire roy, qui vous puniroit selon   raison, vous n'avez pas de quoy amender a ceste damoiselle l'injure   que vous lui avez faicte; mais pour tant que vous recongnoissiez   verité, vous en aurez plus legiere penitence.
Et vueil bien   que vous sachiez que mon frere et moy ne sommes pas venus de   nostre pays sur la fiance de gaignier peccune sur vous ne sur autrui,   mais en desir et en espoir d'acquerir honneur et bon renom, sans   avarice.
Et quant a ce, dès cy nous vous quictons, quant de nostre   partie, mon frere et moy, vostre prison, par my tant que nous   vous tauxons a restituer a ma damoiselle tous ses dommages,   tant de larrecins, comme de pillaiges de proies, de bestes et de   toutes autres choses, au regart de preudes hommes,   dignes de foy, qui seront esleuz pour le dommage tauxer;   et de ce vous livrerez bons hostages et le jurrez par vostre foy et   sur Sainctes Euvangiles, et par vostre seelle, a emplir et enteriner   tout ce dessus dit.
Et oultre plus, vous enconvenancerez   pareillement que jamais ne porterez ne ferez dommage, ne ne le   souffrerez a faire a vostre povoir dommage nul a ma damoiselle   qui cy est, et l'aiderez et conforterez, lui, son pays et tous ses   hommes, envers tous et contre tous qui dommage ou injure lui   vouldroient porter ou faire porter.
Et se vous ne voulez tout ce   dessus dit accorder, sachiez que je vous envoyeray en tel lieu   que vous n'en ystrez de tout vostre vivant.
»  Quant le roy entendy ceste parole, si respondy appertement:   « Sire, par ma foy, sachiez que je tien vostre tauxation a bonne;   mais qu'il plaise a ma damoiselle.
Par foy, dist elle, sire roy, oïl,   puis qu'il plaist a mes damoiseaux.
» Et lors reprist Anthoine le   parler et dist au roy ce qui s'ensuit:   « Damp roy, dist Anthoine, encores n'ay je   pas tout dit ce que je vueil que vous faciez.
Il fault que vous faciez   fonder un prioré de XV.
moines et le prieur en tel lieu qu'il plaira   a ma damoiselle et a son conseil, pour prier pour l'ame de ceulx   qui sont mors, tant de vostre costé comme de ce païs, et de noz   gens, qui pour vostre coulpe sont periz.
Et de ce vous fault livrer   bons pleiges.
Par foy, damoisiaux, dist le roy, je l'accorde.
» Lors   le jura le roy par sa foy et sur Sainctes Euvangilles et tout ce dessus   dit, et en livra bons hostages.
Et en furent faictes bonnes chartres   seellees de son seel et de tous les barons de son pays.
Et ce   fait, Anthoine dist au roy: « Je vous rens, quittes et delivres, tous   voz prisonniers que nous et noz gens avons, et voz tentes et voz   paveillons; mais l'avoir qui est departy entre mes compaignons   ne vous pourroy je rendre.
» Et lors lui fist delivrer jusques a IIIJm  prisonniers, tous de gens d'estat.
Et le roy l'encline et l'en mercie.
Que vous feroye je long compte? La feste   commenca grande par my Lucembourc et ou chastel.
Chascun tint   a grant vaillance ce que Anthoine et son frere avoient fait au roy.
Et lors appella le roy d'Ausaiz les barons du pays a conseil et   leur dist: « Beaulx seigneurs, entretant comme le fer est chault,   on le doit batre.
Combien que j'aye esté malveullans de vous et   de vostre damoiselle, si est ainsi advenu, car certainement je vouldroye   son prouffit et son honnour et le vostre.
Beaulx seigneurs,   Dieux vous a envoyé belle adventure, se vous la savez prendre.
Sire roy, ce respondent ceulx, puis que si avant vous en plaist a   dire, si nous veulliez conseillier et dire que c'est.
Par foy, dist le   roy, voulentiers.
Il fault que vous faciez tant que Anthoine de   Lusignen prengne vostre damoiselle a moullier, et si sera vostre   seigneur; et lors pourriez vous dire tout seurement que vous n'avez   voisin ne marchissant si hardy qui osast   prendre sur vostre pays une poule sans congié.
» Et ceulx respondent:   « Sire roy, se Anthoine la vouloit prendre, nous en serions   tuit joyant.
Or m'en laissiez convenir, dist le roy, car, se Dieu   plaist, j'en vendray bien a chief.
Actendez moy un pou ycy et je   m'en voiz par devers lui.
»  Lors vint le roy a Anthoine et lui dist: « Sire damoisiel, les barons   de cest pays vous prient que vous admenez vostre frere et vostre   conseil en ceste chambre, car ilz ont grant desir de parler a vous   pour vostre prouffit et pour vostre honneur.
Par foy, dist Anthoine,   voulentiers.
» Lors appelle son frere et les dessusdiz de son conseil,   et entrent en la chambre; et les barons du pays enclinent les deux   freres et font grant reverence.
Lors dist le roy d'Ausay: « Beaulx   seigneurs, ces nobles damoisiaux sont cy venus a vostre mandement.
Or leur dictes ce pourquoy vous les avez mandez.
» Ceulx   respondent: « Sire roy, nous vous prions que vous lui veulliez declarer,   car vous le savez mieulx et plus honnourablement   faire que nul de nous.
Par mon chief, dist le roy,   voulentiers.
» Et lors dist le roy ces paroles:   « Anthoine, frans et nobles chevaliers, les barons de ceste contree   ont regardé et consideré la grant honneur que vous avez fait a   leur dame, a son pays et a eulx, et aussi que vous ne voulez riens   avoir du leur, ne de leur dame.
Si ont advisé que par ce party   vostre raison y seroit trop petitement gardee.
Et pour tant ilz vous   supplient qu'il vous plaise que vous leur accordez un don qu'ilz   vous demanderont, et si sera sans vostre coustenge.
Par mon chief,   dist Anthoine, beaulx seigneurs, et vous, sire roy, se c'est chose   que je puisse faire par honneur, je le vous accorde.
Par mon chief,   dist le roy, doncques est leur requeste passee, car ilz ne quierent   que vostre prouffit et vostre honneur.
Or dictes doncques, » dist   Anthoine.
« Damoisiau, dist le roy, ilz vous veullent donner la duschié   de Lucembourc avecques leur dame,   qui est une des plus belles de toute ceste contree.
Or ne reffusez   pas ce noble don.
»Quant Anthoine l'entendy, si pensa moult longuement,   et a chief de piece respondy: « Par ma foy, mes seigneurs,   je ne cuidoie pas estre venuz en ceste contree pour ceste querelle.
Mais puis que je le vous ay octroyé, je ne m'en desdiray ja.
Or   soit la damoiselle mandee, et se il luy plaist, il me plaist.
»  Lors fu la pucelle mandee par quatre des plus haulx barons,   et, en venant, lui compterent ceste besoingne, dont elle fu moult   liee, combien qu'elle n'en feist nul semblant.
Lors qu'elle vint en   la chambre, elle enclina Anthoine et tous les barons, et en lui regardant,   elle mua une couleur plus vermeille que rose.
Et les barons   la bienviengnerent moult et lui compterent cest affaire.
Quant   la pucelle l'entendy, si respondy moult gracieusement: « Beaulx   seigneurs, premierement je rens graces a   Dieu et a vous après, de l'onneur dont il m'a presentement pourveue,   car si povre orpheline comme je sui n'est pas digne d'estre   assignee en si hault lieu que d'avoir la fleur de chevalerie et de   noblesce de toute crestienté.
Et d'autre part, je sens et congnois   que vous, qui estes mes hommes, qui veez plus cler en mes besoingnes   que je ne fais, ne me conseilleriez chose qui ne feust mon   prouffit et mon honneur; si ne vous doy ne ne vueil desdire, mais   suis preste d'obeir a vostre plaisir.
Par Dieu, damoiselle, distrent   les barons, vous dictes bien.
»  A quoy vous seroit la chose longuement demenée? Ilz furent   fiancez a grant joye, et le landemain furent espousez.
Et fu la feste   grant et noble.
Moult furent ceulx du pays liez et joyeulx quant ilz   sceurent ces nouvelles.
Le duc Anthoine jut la nuit lez sa moillier.
Et celle nuit fu engendrez un tres vaillant hoir, qui puis fist moult   de prouesces et de vaillances.
Et fu nommé   Bertran.
La feste dura XV.
jours.
Et donna le duc moult de beaulx   dons.
Lors prist Anthoine les hommages de ses hommes et de ses   fiefvez.
Et donna le roy d'Ausay a ses hommes congié d'aler en   leurs pays et demoura avecques Anthoine a privee mesgnie, pour   acomplir ce qu'il avoit en convenant au traictié de la paix.
Et   ala le duc, son frere, le roy et la baronnie par my le pays, visitant   bours, villes et forteresses et mist tout a point par si bonne ordonnance   que chascun disoit que c'estoit un des plus saiges princes   que ilz eussent oncques mais veu.
Et quant il ot bien visité tout   le pays, si retourna a Lucembourc, ou la duchesse Crestienne le   receut moult liement.
Et lors ot conseil le duc Anthoine de porter   sur ses armes l'ombre d'un lyon de gueules, a cause de sa duchié,   et aussi la duchesce l'en avoit par mainteffoiz requis et prié.
Ainsi   sejournerent a Lucembourc environ deux mois le duc   et le roy et Regnault en grant deduit.
En ce pendant   estes vous venu un messagier qui venoit de Behaingne de par le   roy Fedric, qui fu frere le roy d'Ausay, que payens et Sarrasins   avoient assegié en Prange.
Comment le messaige du roy Fedric de Behaigne vint querir secours  au roy d'Ausaiz,, son frere,, contre les payens qui le tenoient assegié.
Comment le messaige du roy Fedric de Behaigne vint querir secours   au roy d'Ausaiz, son frere, contre les payens qui le tenoient assegié.
En ceste partie dit l'ystoire que un messaige vint a Lucembourc   de par le roy Fedric de Bahaigne, qui moult par estoit vaillant   et preudoms, et qui fort avoit soustenu la foy catholique en son   temps contre les Sarrazins, le roy de Craquo   et les autres roys marchissans; et pour tant l'avoient pour lors   couru sus en son pays.
Et n'estoit pas le roy Fedric fort assez, et   s'estoit mis en sa cité de Prange, lui et la plus grant partie de   ses gentilz hommes.
Cellui roy n'ot plus de hoirs que une seule   fille, et ot a nom Aiglente.
Et le dit roy Fedric estoit frere du roy   d'Ausay, et pour tant envoioit il au secours devers lui.
Le messaige   avoit esté en Ausaiz, et la lui avoit on dit que le roy estoit a Lucembourc.
Tant enquist le messagier que il trouva le roy, et lui   presenta la lettre de par le roy son frere.
Le roy rompy la cire et lisi la lettre.
Et quant il voit le meschief   ou son frere est, si a dit si hault que tous le porent oïr et entendre:   « Hahay, dist il, Fortune, comme tu es perverse et poy fiable! Ly   homs est bien deceuz qui en toy ne en tes dons s'affie.
Or n'a pas   granment que du plus hault de ta roe tu m'as mis au plus bas,   et encore ne te souffist il mie, mais me veulz destruire, quant mon   frere, qui est un des preudoms et un des plus vaillans   roys du monde, tu veulz ainsi desemparer de son   royaume, se Dieux, par sa grace, n'y met prouchain remede.
» Lors   tourne devers le duc Anthoine, en disant: « O tu, tres nobles et tres   vaillans homs, or me va de mal en piz.
Vostre haulte, noble et   puissant chevalerie ne m'a pas tant seulement maté ne amenry   de mon honneur, mais avec moy le plus preudomme et le plus   vaillant roy qui feust en toute la langue tudesque et qui plus   vaillaument a deffendu nostre foy catholique contre les ennemis   de Dieu.
Or est ainsi que je ne le puis secourir devers ses ennemis.
Ainsi sommes nous deux roys exilliez par vostre prouesce, non pas   par vous, mais par ma fole emprise, car Dieux si m'a pugny encore   moins que je ne l'avoye desservy.
» Et lors commence a mener une   telle douleur que c'estoit une pitié a veoir.
Moult fut doulent le duc Anthoine quant il ot entendu les piteux   regrez que le roy d'Ausay avoit fais.
Et lors lui dist: « Sire roy, dictes moy pourquoy vous menez si grant   doulour.
Sire, dist le roy, par Dieu, il y a bien cause.
Or vous plaise   a regarder en ceste lettre et vous verrez la douleur et le meschief   ou mon frere est, auquel je ne puis aidier ne conforter, car vous   avez confondue ma puissance.
» Lors prist le duc la lettre et la lisy   de chief en chief, et voit la misere ou le roy Selodus de Craquo   tenoit le roy Fedric de Behaigne, en Prange sa cité, ou ilz n'ont,   si comme dit la teneur de la lettre, pas pour vivre pour plus de   trois a quatre mois.
Quant le duc Anthoine scot le meschief que   les Sarrasins font au roy, si en ot grant pitié et jure en son cuer   que pas ne demourra en ce party et que Sarrasins acheteront la   peine que ilz font souffrir aux Crestiens.
Et lors dist au roy: « Sire   roy, se je vous vouloye aidier a secourir vostre frere, y vouldriez   vous aler? » Et quant le roy entent ceste parole, si se gecte a genoulx   en disant: « Sire, se vous me vouliez faire ceste grace, je vous jure   ma foye que je feroye Regnault, vostre   frere, roy de Behaigne après le decez de mon frere le roy, qui est   ainsnez de moy bien prez de XX.
ans; car sachiez que mon frere   n'a plus de hoirs que une bele fille, qui a nom Aiglentine, qui a   environ XV.
ans, et celle donray je, s'il vous plaist, a Regnault,   vostre frere.
Par foy, dist le duc, et je l'accorde.
Or vous en alez en   Ausaiz et faictes vostre mandement.
Et soiez cy dedens trois sepmaines   et vous logiez la en ces prez, en voz tentes qui encores   y sont tendues; et entretant je manderay ma gent qui sont en la   guerre avecques un mien chevalier en la Leffre ou on lui avoit fait   tort.
» Et le roy lui respond: « Sire duc, Cellui le vous merisse qui   souffry la mort en la croix pour nous rachater de l'infernal servage.
»  Puis prent congié du duc et de la duchesse et de Regnault   et de toute la baronnie, et monte a cheval, et s'en va errant avec   sa mesgnie, tant comme il puet, vers son pays d'Ausaiz, doulens   de sa perte et joyeulx du secours que le duc   Anthoine lui a promis faire pour secourir le roy Fedric, son frere.
La vraye histoire nous tesmoingne que tant chevaucha le roy   qu'il vint en son pays d'Ausaiz, ou il fu moult bienviengniez de   sa baronnie, et ala tantost veoir Melide, sa fille, qui n'avoit pas   encore deux ans accomplis, et puis repaira vers ses barons et leur   a dit tout son affaire, et comment il lui falloit aler secourre son   frere, et comment le duc Anthoine et Regnault, son frere, l'yront   aidier a toute leur puissance.
« Par foy, sire, dirent les barons, dont   ne puet il que la besoingne ne se porte bien, car encontre leur effort   ne pevent payens contrester.
Or vous delivrez de faire vostre mandement,   car nous yrons tous avec vous.
»  Lors fait le roy son ost semondre et mande par tout ses amis   et aliez.
Et en pou de temps assembla bien de VJ.
a VIJ.
mil hommes.
Et se part de son pays et y laissa bon gouverneur.
Puis   erra tant que, au chief de trois sepmaines, il se loga   devant Lucembourc, en la praierie, es tentes qu'il y avoit laissiees.
Et les gens au duc Anthoine estoient revenus, qui furent en nombre   cinq mille bacinez et mil et cinq cens que arbalestriers que   archiers, sans ceulx de la duchié, qui furent bien IJ.
mille.
Mais   Anthoine n'en voult mener que mille, et le remenant laissa pour   garder le pays, et le recommanda, et la duchesse aussi, a un baron   de Poictou nommé le seigneur d'Argenton.
En ceste partie dit l'ystoire que, quant le duc Anthoine prist   congié de la duchesse, qu'elle fut moult courrouciee, mais elle n'en   ose monstrer semblant, mais lui prie de revenir le plustost que il   pourra, et il lui dist que si fera il et lui dist: « Duchesse, pensez de   vous et de vostre fruit; et, se Dieux donne par sa grace que ce   soit un filz, si le faictes baptisier, et vueil qu'il soit nommez Bertran.
»  Et la dame respond: « Monseigneur, a vostre plaisir.
»  Atant s'entrebaisent, et s'en party le duc   et vint a ses gens et fait sonner ses trompettes.
Ly ost se desloge   et se met a chemin.
La peussiez oïr grant effroy.
L'avant garde   chevauche a exploit, laquelle conduisoit le roy d'Ausay et Regnault   de Lusignen, montez sur un hault destrier lyart, armez de toutes   pieces, excepté le bacinet; qui tenoit un gros baston ou poing, et   ordonnoit ses gens moult a droit.
Et bien sembloit prince de hault   cuer et de haulte emprise.
Et après l'avant garde venoit le sommage   et la grosse bataille, et puis l'arriere garde, que le duc Anthoine   faisoit, car on lui avoit bien dit que en cellui pays avoit foison de   robeurs, mais le duc leur manda de fort en fort, que se ilz estoient   si hardy de prendre rien sur lui ne sur ses gens, qu'il en feroit tele   justice que les autres s'en chastieroient.
En ce party passa toute   la Leffe que mal soit cellui qui y feust si hardiz de mesprendre   sur l'ost qui vaulzist une maille.
Une nuytie loga l'ost devant Aes, et lui firent les bourgois de   moult riches presens, dont Anthoine les   mercia moult, et leur offry son service, se mestier en avoient.
Et   le lendemain, après la messe, se desloga l'ost et errerent tant qu'ilz   se logierent sur le Rin, qui est une grosse riviere merveilleusement.
Et firent ceulx de Couloigne grant dangier de laissier passer l'ost   par my la cité, au pont.
Anthoine fu moult doulens quant il scot que ceulx de Couloigne   faisoient dangier de lui et son ost laissier passer par my la cité.
Lors leur manda moult fierement comment il s'en aloit pour lever   le siege du roy de Craquo, qui avoit assegié le roy de Bahaigne a   LXm.
Sarrasins en sa cité de Prange, et que ilz lui mandassent se   ilz estoient de la partie des Sarrasins, et il auroit sur ce adviz,   et aussi que mal gré leurs dens il trouveroit bien passage, mais   non pas si brief que par leur ville, et que, se ilz se destourboient   d'une journee, il savoit bien la maniere comment il en feroit retour   de quatre.
Quand ceulx de Couloingne oyrent ce mandement   et ilz furent bien informez de la fierté et de la puissance   des deux freres, si orent grant doubte et envoierent par devers   le duc Anthoine quatre des plus notables bourgois de la cité, qui   moult humblement lui firent la reverence, et furent moult esbahiz   de sa fiere contenance.
Nonpourtant lui dirent: « Tres noble et puissant   sire, les bourgois de la cité de Couloigne nous ont envoiez   par devers vous; et sachiez que ilz vous lerront passer par my la   cité paisiblement, par si que ilz soient seurs que vous ne leur laisserez   porter dommage de vous ne de voz gens.
Par foy, dist Anthoine,   se j'eusse eu voulenté de leur porter contraire, je leur eusse fait   savoir.
Et aussi je n'ay pas cause de le faire, car je ne scay pas   que ilz m'aient riens meffait, ne aux miens, combien que ilz m'y   font penser quant ilz se deffient de moy qui oncques riens ne leur   meffiz.
Alez, si leur dictes que, se ilz ne se sentent de viez temps   meffait devers moy ou devers les ducs, mes predecesseurs, dont   ilz n'ayent eu accord, qu'ilz me laissent   passer seurement, se non qu'ilz le me facent savoir.
»  Quant ceulx entendirent la parole, si prennent congié, et noncierent   aux bourgois le mandement du duc.
Et ceulx mirent leur   conseil ensemble, et par les anciens trouverent qu'ilz ne avoient   oncques eu discort aux ducs de Lucembourc, ne a leurs complices,   et que, puis qu'il estoit si vaillans homs et si veritables, qu'ilz le   lerroient passer.
Et lui remanderent ces paroles, et avec ce lui   envoierent moult de beaulx presens, tant d'avoine comme de pain,   de grant foison vins, de chars, de vollaille et foison de groz saumons.
Quant le duc Anthoine ouy la response et vit les grans presens,   si les mercia moult.
Et leur dist qu'il estoit moult joyant   quant ceulx de la bonne ville vouloient estre ses amis, et que ilz   sceussent bien, se ilz avoient besoing de lui, il seroit leur amy a   tout son povoir.
Et ceulx l'en mercierent.
Et fist le duc donner   a ceulx qui avoient amenez les presens moult   de riches dons, autant ou plus que les presens qu'ilz avoient amenez   valoient, car il ne vouloit pas que ceulx de la ville pensassent qu'ilz   voulzist rien du leur.
Si lui tournerent a grant vaillance, et ainsi   demoura ceste nuitiee.
En ceste partie dit l'ystoire que celle nuitie sejourna l'ost devant   Couloigne.
Et fu moult bien rafreschy des biens de la ville, car   le duc les fist despartir tant que chascun en ot largement.
Et le   lendemain, par matin, le duc entra en la ville, a deux cens hommes   d'armes.
Et fist crier, sur la hart, que nul ne feust si hardiz qui   prensist en la cité rien sans paier.
Et lors passa l'avant garde en   moult belle ordonnance.
Et dirent bien ceulx de la cité que oncques   mais n'avoient veu gens d'armes en plus belle ordonnance.
Et   après passa le sommage, et se logerent par de la la riviere, tout   au long de l'eaue, et fu bien heure de vespres avant que le sommage   feust passez.
Celle nuit loga le duc en   la cité, o lui les haulx barons de l'arriere garde, ou on lui fist grant   honneur.
Et donna a soupper aux dames de la ville et aux bourgois   et a pluseurs gentilz hommes, chevaliers et escuiers, qui demouroient   en la cité.
Et après soupper commença la feste grant.
Et,   au partir, sachiez qu'il n'y ot dame ne damoiselle a qui le duc ne   feist presenter bel joyel, selon ce qu'il lui sembloit que la personne   le vaulzist.
Et aussi fist il a aucuns des bourgois et especialement   a tous les gentilz hommes, et acquist tellement l'amour d'eulx que   ilz voulzissent bien que il feust leurs sires.
Le landemain, par matin, passa la grosse bataille, et puis passa   l'arriere garde en belle ordonnance, et se logierent oultre le Rin.
Et prist le duc congié de ceulx de la ville, et moult les mercie de   l'onneur que ilz lui ont faicte.
Et ceulx lui respondent tous d'une   voix: « Noble duc, la cité et nous sommes du tout en vostre commandement,   plus que a seigneur marchissant que nous ayons.
Et ne   nous espargniez de chose que nous puissions faire,   car nous en sommes tous prests, et ore et autresfoiz.
» Et   le duc les mercie moult humblement, et se part d'eulx et s'en vint   a sa tente.
Le lendemain, par matin, ainsi que le duc yssoit de sa messe   et qu'il faisoit tromper pour deslogier et que l'avant garde s'estoit   mise au chemin et le sommage, estes vous venus quatre chevaliers   de la cité, armez et montez comme saint George, excepté du bacinet,   qui descendent devant le logeiz au duc.
Et CCCC.
hommes d'armes   les suivoient, et cent arbalestriers.
Les chevaliers saluerent le   duc et puis dirent: « Tres noble et puissant duc, la noble et bonne   cité de Couloingne se recommande en vostre bonne grace.
Et, chier   sire, pour le grant honneur et la grant noblesce qu'ilz ont veue en   vous, ilz desirent a estre voz bons amis et que vous les ayez pour   recommandez, et vous envoient quatre cens hommes d'armes et   cent arbalestriers d'estoffe, paiez pour VIIJ.
mois, pour aler avecques   vous tout partout ou il vous plaira.
Par mon chief, dist le duc, grans mercis, beaulx seigneurs, et vous   soiez les tres bien venuz.
Ceste courtoisie ne fait pas a reffuser, et   saichiez que je ne l'oublieray pas en temps et en lieu.
Sire, dist   ly uns des chevaliers, il n'y a nul d'entre nous IIIJ.
qui ne sache   tous les chemins de cy en Prusse, et en Esclavonnie, et en Craquo.
Se mestier est, nous vous y guiderons bien et seurement par tous   les destrois, passaiges et rivieres.
» A ce respondy le duc: « Beaulx   seigneurs, cecy n'empire pas nostre affaire, et je n'y renonce pas   quant il sera temps.
» Atant les fait mettre en ordonnance et les   retint de sa banniere.
Atant se desloge l'avant garde et la grosse bataille et l'arriere   garde, et ont tant erré par leurs journees que ilz sont venuz en   Bavieres.
Et estoit le duc Ostes de Baviere a une grosse cité appellee   Mirnuc, a tout grant gent, car il se doubtoit forment du roy   Solodus de Craquo qui estoit au siege devant Prange, ou il tenoit   le roy Fedric de Behaigne en grant misere;   car il avoit bien avec luy IIIJxx mil Sarrasins en sa compaignie.
Et se doubtoit le duc Ostes que, se le roy de Craquo avoit sublimé   a lui le roy Fedric, qu'il ne lui venist courir sus.
Et pour tant il   avoit assemblé son conseil assavoir mon qu'il en pourroit faire.
Atant estes vous venu un ancien escuier qui estoit au duc Oste:   « Monseigneur, par l'ame de moy, je vieng de devers les marches   de Mellumge, mais il s'avale pour venir icy les plus belles gens   d'armes que oncques mais je veisse, et ne scet on ou ilz veullent   traire, fors tant qu'ilz tyrent le droit chemin pour venir icy.
Par   foy, dist le duc, je me donne merveille quelz gens ce sont.
Se le   roy d'Ausaiz n'eust esté l'autrier desconfit devant Lucembourc,   je pensasse que ce feust il qui alast aidier le roy Fedric, son frere,   contre les Sarrasins.
Et, par mon chief, se ce feust il, je alasse avecques   lui pour le secourir.
Monseigneur, dist l'escuier, c'est bon de   envoier savoir quelz gens ce sont, ne se ilz   vous veullent se bien non.
Damp escuier, dit le duc Oste, aler vous   y convient, puis que vous les avez veuz, car c'est droit.
» Et cil respont:   « Par ma foy, j'en suiz tout prest et a Dieu vous commant.
»  Il se part et a tant erré qu'il appercoit l'ost ou fons d'une valee   sur une riviere, et percoit les cuisines fumoier, courir chevaulx et   courciers parmy la prayerie, les gentilz hommes par trouppeaulx.
Les uns saillent, les aucuns luttent, les autres gectent la pierre ou   la barre de fer ou la lance ou la darde.
Les aucuns espreuvent leurs   braguemars ou leurs pieces ou leurs bacinez de trait, de ject, d'espees,   et d'autres pluseurs fors essays.
Par mon chief, dist l'escuier,   vecy bonne contenance de gens d'armes; ilz ne sont pas apprentiz   de leur mestier.
Telz gens font fort a ressoingnier et a doubter.
Lors regarde a dextre, sur une petite montaigne, et voit le guet   ou il ot bien Vc.
hommes d'armes et voit les coureurs descouvrir   tout autour de l'ost.
« Par foy, dist l'escuier,   qui moult avoit veu en son temps, ce sont tout adroit gens d'armes   et de conqueste.
» Lors entre en l'ost et demande le logeis de cellui   qui a le gouvernement de l'ost, et tantost y fu menez.
Quant il   vint devant Anthoine, si fu moult esbahiz de sa facon et de sa   fierté; non pour tant le salua moult courtoisement et puis lui   dist: « Monseigneur, le duc Oste de Baviere si m'envoye par devers   vous savoir mon que vous querez en son pays et se vous lui voulez   se bien non; et aussi qui vous estes qui menez si noble compaignie   comme je voy cy assemblee, car il scet bien que vous n'alez   mie a tel route que vous n'aiez grant affaire.
Amis, dist Anthoine,   dictes a vostre seigneur que nous ne voulons que bien a lui et à   son pays.
Et lui pourrez dire que c'est le roy d'Ausaiz et Anthoine,   duc de Lucembourc, et Regnault, son frere, et pluseurs autres barons,   nobles, chevaliers et escuiers, qui en alons secourre   le roy Fedric de Bahaigne des Sarrasins.
Sire, dist l'escuier,   Dieu vous doint faire bon voyage par sa saincte grace, et a   Dieu vous command.
Je le voiz dire a monseigneur.
Alez a la garde   de Dieu, » dist Anthoine.
L'escuier se part et vint en la cité et recorda au duc tout ce que   vous avez ouy, et la facon et le gouvernement de l'ost, et dist:   « Sire, certainement ce sont les gens que je veisse oncques qui plus   font a prisier et a doubter.
Par mon chief, dist le duc, il muet ces   deux freres de grant honneur et de grant vaillance de venir de si   loingtain pays querir adventures et secourir le roy Fedric contre   les ennemis de Jhesucrist.
Et je prommet a Jhesucrist que ce ne   sera pas sans moy, car il me sera tourné a grant hontaige se je n'y   aloye, posé encore qu'il est mon cousin et que ma terre marchist   si prez de mon royaume, et que les estrangiers le viennent secourir   de si longtaine marche.
» Et pour lors avoit fait ly ducs Ostes son   mandement et avoit bien de trois a quatre   mille combatans.
Que vous feroye je long compte? L'ost se desloga   et passa par devant Murnuc.
Et lors le duc Oste yssy a belle   compaignie de chevaliers et d'escuiers et s'en vint presenter au   roy et a Anthoine, lui et ses gens.
Anthoine le receupt liement et   le conjoy moult vaillaument.
Et ainsi chevaucha l'ost ensemble   bien six jours.
Et cy se taïst l'ystoire d'eulx et parle du roy Fedric,   et ses gens, et du siege.
En ceste partie dit l'ystoire que la puissance du roy Solodus   de Craquo fu moult grande, et n'osoit pas bonnement a plain le   roy Fedric yssir.
Non pour quant fist il mainte saillie sur les Sarrasins,   ou il les greva moult, et y ot mainte grosse escarmouche,   et presque tous les jours estoit la meslee a la barriere.
Et avoit   en la cité cent bacinez de Hongres qui durement estoient bons   chevaucheurs, et yssoient moult souvent et estourmissoient l'ost   et portoient grant dommage.
Or advint une journee que Sarrasins vindrent   escarmouchier par un matin, et ceulx de la ville avalerent   le pont et ouvrirent portes et barrieres, et yssi le roy tous armez   a belle compaignie, et firent grant occision de payens et les rebouterent   jusques aux logés.
Le roy de Craquo estoit armez et montez   sur un fort destrier, sa banniere au vent, acompaignié bien   de XV mille.
Sarrasins, et s'en vint vers la bataille.
La ot maint   coup pris et donné, et par force convint Bahaignoiz reculer jusques   aux barrieres.
La ot grant mortalité de l'un costé et de l'autre,   car le roy Fedric resbaudissoit moult ses gens.
Et apperceut le roy   Solodus qui faisoit grant dommage de ses gens.
Lors broche le cheval   des esperons et estraint l'espee ou poing et va ferir le roy sarrasin   sur le heaume par telle vertu qu'il l'embrunche sur le col   du destrier, et par pou qu'il ne versa par terre, car il perdy tous   les deux estriers.
Mais ses gens s'en apperceurent et le redrecerent   en estant.
Et le roy Fedric fiert un payen   par telle force que il l'abat mort par terre.
Le roy de Craquo fu   revenu a lui, et tenoit une archigaye a un fer trenchant et large,   et voit le roy Fedric qui moult dommage ses gens.
Il s'approuche   de lui et escout l'archigaye et la laisse aler devers le roy Fedric   par telle vertu que il le perce de part en part.
Et le roy, qui tost   senty la destrece de la mort, ne se pot plus tenir sur le destrier,   mais chey a terre a la renverse tout mort.
Lors furent Bahaignons   moult doulens et rentrent en la cité et lievent le pont et ferment   la porte.
Lors commenca grant la douleur parmy la ville.
Et le roy de Craquo fait prendre le corps du roy Fedric tout   mort et le fist ardoir devant la porte pour plus esbahir ceulx de   la cité de Prange.
Comment le roy Selodus fist ardoir le corps  du roy Fedric de Bahaigne devant la porte de Prange.
Comment le roy Selodus fist ardoir le corps   du roy Fedric de Bahaigne devant la porte de Prange.
Quant ceulx de la cité sceurent la mort de leur roy, si furent   moult doulens et moult esbahiz et demainent moult grant douleur.
Mais, par especial, sur tous eulx, la pucelle Aiglentine menoit   tel dueil que c'estoit grant pitié a veoir, et disoit en ses regrez:   « Hee, Vray Dieu, qui est ce qui me pouroit ores conforter,   quant je voy la mort de mon pere et la destruction de mon peuple   et de moy, ne je ne voy lieu dont secours   me puist venir, car j'ai ouy dire que mon oncle le roy d'Ausay, ou   je me fioye, a esté desconfiz devant Lucembourc.
Vrais Dieux!   Or ne scay je mais ou attendre, fors en vostre tres saincte benigne   grace.
Tres noble et excellente Vierge, Royne, Mere du Sauveur   de tout le monde, veulliez reconforter ceste povre orpheline et la   veulliez garder par vostre saincte pitié et par vostre misericorde,   que ces faulx Sarrasins n'aient ja puissance sur son corps.
» Lors   demaine la pucelle telle douleur que c'estoit grant pitié a veoir   et se deteurtoit et tiroit ses cheveulx, que de l'angoisse qu'elle   sentoit il n'a si dur cuer ou monde qui n'en eust eu pitié.
Et ses   dames et ses damoiselles la reconfortoient le plus bel qu'elles le   savoient faire.
Mais en son dueil n'avoit point de fin.
Et ceulx de la cité estoient tant esbahiz et desconfortez, tant   de la mort de leur roy comme de la doubte des Sarrasins, que ilz   ne savoient que faire d'eulx rendre, sauve   leurs vies, car le roy Selodus leur faisoit fort requerir et leur faisoit   monstrer comment ilz ne se povoient tenir, et que, se il les   prenoit par force, que ilz n'y auroient ja rancon, fors d'estre tous   ars en pouldre, dont la cité fu en grant balance de rendre.
Mais il   y ot de moult preudommes chevaliers qui moult avoient amé le   roy et amoient la pucelle, sa fille, qui leur disoient: « Fausse gent,   que voulez vous faire? Encore n'est pas revenu le messaige qui   est alez querre le secours au roy d'Ausaiz.
Prenez cuer en vous,   car vous orrez par temps bonnes nouvelles.
» Quant ceulx les entendirent   ainsi parler, si respondirent au conseil des Sarrasins que ilz   ne se rendroient point et qu'ilz estoient tous confortez en contre   leur puissance.
Quant Selodus le scot, si fu moult courrouciez et   jura ses dieux que tous seroient ars en pouldre.
Mais en pou d'eure   Dieux labeure.
Et aussi tel jure aucunesfoiz de son marchié qui   puis en laisse.
Non pour tant aussi fist Selodus ainsi comme vous   orrez cy avant en la vraye histoire.
Le roy Selodus fut moult courroucié de la response, et fait escarmouchier   souvent et assaillir la cité et les descuere et griefve quanqu'il   puet, car il voit et appercoit que ceulx de dedens se deffendent   lentement; et, se ne feust la doubte et crainte des nobles du   pays qui la estoient, ilz se feussent rendus de fait.
Or vous diray du duc Anthoine et de son frere Regnault et du   roy d'Ausaiz et du duc Oste de Baviere, qui admenoient leur ost   bien hastivement, car bien avoient ouy dire la misere ou ilz estoient   en la cité, mais pas ne savoient la mort du roy Fedric.
Un jeudy,   au soir, s'en vindrent logier sur une riviere, environ a une grosse   demie lieue de Prange.
Et cellui soir fu commandé a un chevalier   du pays, qui estoit en leur compaignie, que il alast le lendemain   noncier leur venue en la cité.
Et cil monta tout au plus matin a   cheval et s'adreca vers la ville.
Mais le roy   Selodus avoit fait armer ses gens, et faisoit fort assaillir la cité,   car il avoit grant desir de la prendre, et faisoit moult asprement   assaillir, et ceulx de dedens se deffendoient moult laschement.
Bien s'en appercoivent Sarrasins et assaillent tant plus courageusement.
Et ja feust la besoingne mal tournée quant cellui chevalier   vint, qui bien apperceut l'assault et la feble deffense de ceulx   de dedens.
Il escheva l'assault et vint a une poterne.
Ceulx de la garde   le congnurent bien et le laissierent entrer dedens.
Et s'en court   par my les deffenses, criant: Seigneurs, deffendez vous, ayez bon   cuer.
Vecy la fleur de chevalerie du monde qui vient a secours   avecques le roy d'Ausaiz, et les verrez tantost commencier la   bataille; ja Sarrasin n'en eschappera qui ne soit ou mort ou pris.
Et quant ceulx l'entendent, si gettent tous ensemble un cry hault   et grant, et se prindrent a deffendre par tele maniere que mal   soit du Sarrazin qui osast demourer ou pié   du mur.
Et demoura ou fons des fossez grant foison de payens   mors et affolez.
Et quant le roy Selodus appercoit qu'ilz avoient   repris si grant cuer, si en fut fort esmerveilliez, et moult en fu   doulent, ne il ne scet que penser, car il n'y a si hardy Sarrazin qui   osast approuchier, mais en vont tous reculant arriere.
Et quant le roy Selodus appercoit que ses gens reculoient ainsi,   si en fu moult doulent et ot grant merveille pour quelle cause ceulx   de dedens avoient reprins tel cuer.
Mais par temps sera plus courrouciez   que devant, car le duc Anthoine chevauche, banniere desploiee,   en belle bataille.
Et avoit fait laissier les logeiz tous droiz   et bien Vc.
hommes d'armes pour les garder.
Et estoit le roy d'Ausaiz   et le duc de Bavieres en l'arriere garde et Anthoine et Regnault   en la premiere bataille.
La veissiez noble bachelerie et ces bannieres   venteler au vent, bacinez, harnaiz de jambes, l'or, l'azur et les   couleurs des bannieres et des pennons resplendir   contre le soleil.
Et tant errerent en ordonnance qu'ilz virent la cité que Sarrasins   assailloient.
Et veoient les tentes et les trez et les paveillons,   ou il avoit grant foison de Sarrasins.
Lors fist Anthoine arrester   ses gens, tant que l'arriere garde feust venue, et ordonna sur les   esles archiers et arbalestriers.
Et lors furent apperceuz des Sarrasins,   qui le coururent dire au roy Selodus, en disant: « Laissiez   l'assault, que a mal heure fut il encommenciez.
Car sachiez que   veez cy tant de crestiens venir que tous les champs en sont couvers.
»  Quant le roy ouy ce, si fu moult courrouciez et fist laissier   l'assault.
Et s'en vint au dehors de son logeiz et ordonne ses gens   et les batailles au mieux qu'il puet.
Et Anthoine et Regnault font   sonner leurs trompettes, et fait sa bataille mouvoir tout le petit   pas.
Quant les deux osts s'entrevirent, la ot grant effroy, et a l'approuchier   fu la huee grant.
La en y ot de telz qui voulzissent   bien estre dont ilz se furent partiz.
A l'abaissier des   lances ot grant abbateiz, et, d'un costé et d'autre, de mors et de   navrez grant foison.
Lors trayent les espees et fierent l'un sur   l'autre sans pitié.
La ot maint Sarrasin mort et abatu par terre.
Moult bien si prouverent Poitevins et font grant occision des Sarrasins.
Mais le roy Selodus crie son enseigne a haulte voix, et joint   l'escu au pitz, et brandist le fust de lance et broche le destrier des   esperons; au doz le vont suivant Xm.
Sarrasins.
Et le roy baisse   la lance et fiert un crestien par telle vertu qu'il lui met fer et fust   et pennon tout par my le corps, et l'abbat mort a la terre.
Et ses   gens le suivent au doz, qui moult vaillaument se porterent et   firent grant dommage de noz crestiens, et les ont reculez du gect   d'une lance.
Lors crie le roy Selodus son enseigne, disant: « Ferez,   seigneurs barons, la journee est a nous, ilz ne nous pevent eschapper.
»  Et Poitevins les reçoivent moult asprement.
Sachiez que la ot grant perte d'un costé et d'autre.
Atant esvous le duc Anthoine, l'espee ou poing.
Quant il appercoit   ses gens reculer, par poy qu'il ne desue de dueil.
Lors escrie   Lusegnen a haulte voix, et se boute entre les Sarrasins plus roidement   que fouldre ne chiet du ciel.
Et fiert a dextre et a senestre,   et rompt et abat quanqu'il encontre; et ses gens le suivent au doz,   qui sont tous esbahiz de ce que ilz lui voient faire.
La n'y ot si   hardy Sarrasin qui l'osast actendre, mais reculent vers leurs tentes.
Et le roy Selodus si escrie a sa gent: « Avant, seigneurs barons,   deffendez vous.
Se pour un seul homme vous en fuiez, ce sera   grant honte.
» La ralie sa gent et rent etal a Anthoine et aux Poictevins   moult bachelereusement.
Atant es vous un admirault qui   se fiert en la bataille a Xm.
payens.
La renforce la meslee moult   obscure et moult horrible.
La ot tant Sarrasins occiz que c'estoit   sans nombre, et mains crestiens y furent   bleciez.
Atant es vous l'arriere garde, que le roy d'Ausaiz et le duc Oste   de Baviere admenoient, qui se ferirent vigoureusement en la bataille.
La fu la douleur et l'occision grant, car moult bien endurerent   les faiz et d'un costé et d'autre.
Atant es vous venuz Regnault   et Anthoine, qui se fierent d'accort entre les Sarrasins.
Et font   telle occision qu'il n'y ot Sarrasin ne crestien qui ne s'en donnast   merveilleux coups que ilz donnoient.
Et, en la parfin, il n'y ot si   hardy païen qui les ose attendre a coup, mais par tout ou ilz tournent,   ilz vont fuyant.
Et tous les crestiens le font si bien que Sarrasins   eussent tourné le doz, ne feust le roy Selodus qui moult   vaillaument les tient ensemble.
Et sachiez que il fist trop grant   dommage de crestiens, et ravigora ses gens par tel party qu'ilz   se deffendent asprement.
Mais quant Regnault appercoit le roy Selodus qui ainsi rent estal   et maintient la bataille si tres vaillaument   que on ne pourroit mieulx, si jure par Jhesucrist ou il mourra en   la paine ou il delivrera la place du Sarrasin.
Lors tourne la targe   derriere le dos et broche le cheval par grant air, et s'en va a plain   cours vers le roy de Craquo.
Et quant le roy le voit venir, si haulce   l'espee et le fiert sur le heaume de toute sa force un moult rude   coup.
Mais l'espee glicha aval sur la senestre cuisse et le bleca un   petit, tant que le sang en couru jusques au talon.
Et Regnault,   qui en fu moult doulent, lieve l'espee a deux mains et fiert le roy   Selodus par grant ayr sur le bacinet si grant coup qu'il fu si estonnez   que l'espee lui vola des mains et s'enclina sur le col du cheval,   et rompy par force la couroye du bacinet.
Et Regnault le refiert   et le charge si de coups qu'il le convint voler par terre, et ot si   grant foule par dessus lui, car sa gent le vouloient rescourre, qu'il   fu mort et estaint entre les piez des chevaulx.
Et quant Sarrasins le sceurent, si tournerent en fuye.
Et noz gens   les suivent et vont occiant par my les champs et par les buissons;   et sachiez qu'il en eschappa moult petit.
Et ainsi fu la bataille   finee.
Et repairerent aux tentes des Sarrasins, et la se logent les deux   freres.
Et le roy d'Ausaiz et le duc Oste se sont partiz a cent chevaliers,   et s'en vont vers la cité, ou ilz furent moult liement receuz,   car chascun avoit grant joye de la victoire.
Et lors vindrent au   palays et descendirent, puis montent les degrez de la sale contremont.
Atant est Aiglentine venue a l'encontre de son oncle le roy   et du duc Oste de Bavieres.
Aiglentine, la pucelle, fu moult liee de la desconfiture des Sarrasins   et aussi de la victoire et venue de son oncle.
Mais non contretant   elle avoit si grant douleur au cuer de la mort de son pere   qu'elle ne le povoit oublier.
Mais quant elle approucha de son   oncle, si l'enclina et le bienviengna moult   doulcement en disant: « Mon chier oncle, vous soiez le tres bien venus.
Mais, s'il eust pleu a Dieu que vous feussiez venu deux jours plus   tost, vous eussiez trouvé monseigneur mon pere en vie, que le   roy Selodus a mis mort, et puis a fait ardoir le corps, pour plus   despiter la foy catholique.
» Quant le roy l'entendy, si fu moult   doulent et jura Dieu et ses sains que autel feroit il du roy Selodus   et de tous les Sarrasins qu'il pourroit trouver, mors ne en vie.
Et lors fist on crier par la cité que de chascun hostel alast un homme   sur le champ pour assembler les Sarrasins mors sur une montaigne   et y portast on grant foison bois, et feust le roy Selodus mis tout   au dessus, et feussent tous couvers de bois, et feust le feu boutez   dedens, et feussent tous les payens ars et bruiz, et tous les crestiens   enseveliz et mis en terre saincte.
Et lors le roy d'Ausaiz fist appareillier   pour faire l'obseque du roy Fedric, son frere, moult honnourablement,   ainsi comme vous pourrez cy   aprez ouir.
Comment le roy d'Ausaiz fist faire l'obseque du roy Fedric de Behaingne,,  ou furent les IJ.
freres et pluseurs autres barons.
Comment le roy d'Ausaiz fist faire l'obseque du roy Fedric de Behaingne,   ou furent les IJ.
freres et pluseurs autres barons.
L'ystoire nous dit en ceste partie que moult fu le roy d'Ausaiz   doulent de la mort de son frere.
Mais le dueil en convient passer   quant il plaist a Dieu.
Il fist apprester pour faire l'obseque moult   honnourablement, et fut tout prest a la grant eglise.
Et lors monta   a cheval, avec lui le duc Oste de Bavieres et pluseurs des barons   de Bahaigne.
Et s'en vont tous vestuz de noir aux tentes qui furent   des Sarrasins, ou les deus freres estoient   logiez.
Et orent fait venir le sommage et ceulx qui gardoient les   logeiz, et fait tendre a un des costez de l'ost.
Et departissoient les   deux freres l'eschec a chascun, grans et petiz, qu'il n'y ot cellui   qui ne s'en tint a bien paiez.
Estes vous venuz le roy, le duc Oste et la baronnie, qui saluerent   les freres moult courtoisement, et les freres les receurent moult   amiablement.
Adont compta le roy d'Ausais aux deux freres comment   le roy Fedric avoit esté mort en bataille et comment le roy   de Craquo avoit fait ardoir le corps ou despit de toute crestienté;   et pour ce avoit il fait ardoir le roy Selodus et tous les Sarrasins.
« Par mon chief, dist Anthoine, sire roy, vous avez tres bien fait.
»  Et vrayement le roy Selodus fist grant mesprison et grant cruaulté,   car puis que uns homs est mort, c'est honte a son ennemy de le   plus touchier.
« Par ma foy, sire, dist le duc Oste, vous dictes verité.
Mais le roy d'Ausaiz est cy venus pour vous prier, et Regnault,   vostre frere, aussi, de venir a l'obseque du   roy Fedric, son frere, qui ja est tout prest de commencier; les   pseaulmes et vigilles furent dès ersoir dictes.
» Adont respondirent   les freres: « Nous yrons voulentiers.
» Et lors montent a cheval a moult   belle compaignie, et vindrent en la cité ou dames et damoiselles,   chevaliers et escuiers, bourgois et gens de commun les regardoient   a merveille.
Et fort estoient esbahiz du gipp de lyon que Anthoine   avoit sur la joe, mais moult prisoient le beau corps et les beaulx   membres de lui et de Regnault.
Et bien disoient: « Ces deux princes   sont bien tailliez de conquerir et tenir terre.
» En ce party vindrent   a l'eglise et descendirent.
Aiglentine estoit a l'entree de l'eglise, qui moult humblement   fist la reverence aux deux freres et les mercia humblement du   noble secours que fait lui avoient, car, après Dieu, ilz luy avoient   sauvé son honneur, sa vie et son pays.
Et Anthoine lui respont   moult humblement: « Damoiselle, nous n'avons fait fors   sans plus fors ce que nous devons, car tous bons crestiens   sont tenus de destruire les ennemis de Nostre Seigneur.
» Et   lors les deux freres prindrent la pucelle par les deux lez et l'adextrerent   en son siege.
La estoit la pucelle noblement acompaignie   de dames et de damoiselles du pays.
L'obseque fu fait et les chevaulx   offers ainsi comme il appertient a ung si noble roy comme   le roy Fedric estoit.
Et après le service fait, les deux freres monterent   et leur mesgnie.
Et le roy d'Ausaiz et le duc Oste de Bavieres   adestrerent la pucelle jusques au palais, et la descendirent, et monterent   ensemble en la sale.
Le disner fu prest; ilz laverent et puis   s'assistrent et furent bien serviz.
Après les nappes ostees, laverent,   et furent graces dictes.
La damoiselle fu convoiee en sa chambre,   qui moult fut doulente de la mort de son pere.
Et lors appella le   roy d'Ausaiz les barons du païs en disant ces paroles:   « Seigneurs barons, dist le roy, il vous fault   entre vous adviser comment vous ayez un vaillant homme pour   gouverner le royaume de ma niepce, car terre qui est en gouvernement   de femme, c'est petit de chose.
Or regardez qui y sera bon   au prouffit et honneur de ma niepce et au vostre.
» Dont respondy   ly uns pour tous les autres: « Par foy, sire roy, nous ne savons homme   qui par devant vous s'en doye mesler, car se vostre niepce Aiglentine   estoit alee de vie a trespassement, la terre et le royaume de   Behaigne escherroit a vous; si que pour tant nous vous en chargons,   si en faictes a vostre guise, car c'est droit et raison.
» Et quant   le roy entendy ces paroles, si respondy: « Par mon chief, pour le   plus brief, il faut ma niepce marier.
Or lui querez un mary qui   soit digne de gouverner son royaume, car, quant a moy, j'ay assez   pays a gouverner, je ne quier pas a avoir la gouvernance de cestui.
»  Lors respondent les barons tout promptement: « Sire roy, s'il   vous plaist que vostre niepce soit mariee,   si lui querez mary, car par dessus vous n'y a homme qui s'en meslast.
»  Et quant le roy l'entent, si leur respond: « Beaulx seigneurs,   et nous y pourverrons a son prouffit et honneur et au vostre et bien   prouchainement, et je m'en voiz parler a elle pour ceste mesme   cause.
» Et les barons respondirent: « Sire, Jhesucrist le vous vueille   merir.
»  Et atant se part le roy et vint en la chambre sa niepce, qui humblement   le receupt.
Et le roy lui dist: « Ma belle niepce, Dieu mercy,   voz besoingnes sont en bon party, et vostre pays est delivré du   dangier des Sarrasins par la puissance de Dieu et des deux freres   de Lusegnen.
Or fault regarder comment vostre terre soit gouvernee   dores en avant a vostre honneur et prouffit et de voz gens.
» Et lors   lui respondy la pucelle: « Tres chier oncle, je n'ay plus de confort   ne de conseil que vous.
Si vous requier, pour Dieu et pour pitié,   que vous y veulliez pourveoir de remede,   car il est bien vray qu'a vous je doy obeir plus que a personne du   monde, et ainsi le vueil je faire.
» Dont ot le roy grant pitié et lui   respondy: « Belle niepce, nous y avons ja pourveu; il vous fault   marier a un homme tel qui soit digne de vous gouverner, vous et   vostre pays, ainsi qu'il appertient et il n'est pas loing de cy, beaulx   et bons, nobles, preux, saiges et hardiz.
Par foy, beaulx oncles,   dist la pucelle, ce sont grant foison de belles et bonnes taches, et   scay bien que vous ne me conseillerez pas voulentiers chose qui ne   feust a mon honneur, la ou vous le pensiez savoir ne considerer.
Mais, tres chier oncle, de moy si tost marier après la mort de mon   pere, je ne monstreroye pas que j'en eusse gaires de douleur de   sa mort.
Et me semble que je me mefferoye trop et en seroye blasmee   moult durement en derriere; et tel me monstre belle chiere   qui en tendroit moins compte de moy.
»  A ce respondy le roy: « Ma belle niepce,   grant chose a ou faire l'estuet, et de deux maulx on doit prendre   le plus petit, quant l'un en fault avoir.
Il est bien vray, qui pourroit   bonnement, ce seroit bon pour honneur que vous actendissiez encore.
Mais quoy! Je vous suiz loing logiez, et ne puis cy gaires   demourer sans vostre tres grant dommage et le mien.
Et aussi   fault il satisfaire les deux freres du noble secours que ilz vous ont   fait, du vostre et du mien.
Et aucuns dient: “ Plus de prouffit et   moins d'onnneur.
” A dire qu'il conviengne que vous leur remunerez   la courtoisie qu'ilz vous ont faicte, la moitié de vostre royaume   ne souffiroit pas, a la paine et a la coustenge qu'ilz ont eue pour   vous.
Et, d'autre part, belle niepce, sachiez que vous n'estes pas   trop bonne pour avoir si noble homme a mary comme Regnault   de Lusegnen, car il est bien digne d'avoir la plus grant dame du   monde, tant soit de noble ligne, tant de beauté, de bonté   et de haulte prouesce.
»  Quant la pucelle entendy le roy, son oncle, si fu toute honteuse.
Et voit bien qu'elle est en dangier et de son peuple et de pluseurs   autres choses.
Si ne scot que respondre, fors tant qu'elle dit tout   en plourant: « Tres chiers sires, je n'ay plus de confort que Dieu   et vous; faictes de moy et de mon royaume ce qu'il vous plaira.
Belle niepce, dist le roy, vous dictes bien.
Et je vous jure par ma   foy que je ne feray chose que je ne face pour le mieulx.
Or ne plourez   plus, car je vueil que vous vous delivrez de ceste besoingne,   car plus demourroit ceste baronnie, qui sont bien XIJ.
mille combatans,   sur vostre pays, tant y aurez vous plus de dommage.
» Et   celle, qui bien scet qu'il a droit, lui a dit: « Chiers oncles, faictes vostre   plaisir.
»  Lors vint le roy en la sale ou les deux freres estoient, et moult   de noble baronnie, tant du pays comme d'ailleurs.
Et lors prist   le roy la parole et dist a Anthoine: « Noble duc, plaise vous a entendre   a moy.
Les barons de ce pays vous supplient,   et aussi faiz je, que il vous plaise que Regnault, vostre   frere, soit roy de Bahaingne et qu'il preingne pour moillier Aiglentine,   ma niepce.
Et, chiers sires, veulliez lui prier que ce ne veulle   reffuser, car les barons de cest pays le desirent moult avoir a seigneur.
»  A ce respond Anthoine: « Sire roy, ceste requeste est digne   d'estre octroyee, et dès cy si sera elle.
Or faictes venir la damoiselle.
»  Et tantost le roy et le duc Oste l'alerent querre et lui firent poser   le noir et vestir des plus riches garnemens qu'elle eust, et de ses   plus riches joyaulx, esmaulx, fermaulx d'or a riches pierres, ceintures   et chappeaux.
Et ses dames et damoiselles furent noblement   atournees, et les pluseurs orent les chiefs bien perlez et druz   croisiez.
Le roy et le duc Oste adestroient la damoiselle et les autres   venoient après.
Quant la compaignie entra en la sale, si fu toute   enluminee de richesse et de beauté.
Anthoine et tous les barons honnourerent moult la   pucelle, qui tant fut belle que merveilles.
Et elle leur   fist tres humblement la reverence.
Et lors prist le roy la parole,   et dist ainsi: « Sire duc de Lucembourc, tenez nous noz convenances,   veez cy de quoy nous vous voulons tenir les vostres.
Par mon chief,   dist le duc Anthoine, c'est raison.
Or ca, dist le duc, Regnault,   beau frere, retenez ceste noble pucelle et l'onneur du noble royaume   de Bahaigne.
» Lors passe Regnault avant et dist en hault: « Par   ma foy, beaulx freres, premierement je rens graces a Dieu, a vous   et au roy qui cy est, et a tous les barons de cest pays de ceste haulte   honneur, car, s'il n'y avoit seulement que la pucelle tout sans l'eritaige,   si ne la refuseroye je pas.
Car, a l'aide de Dieu, j'ay espoir   de conquerir assez pays pour elle et pour moy, combien que je   prengne tout en bon gré.
» Lors respont Anthoine: « Beaulx freres,   vous avez raison, car vous avez le royaume conquis d'avantaige.
Dieu, par sa grace, vous en doint conquerre   de l'autre sur les ennemis de Dieu.
» La fu mandé uns evesques, qui   les fianca.
Et commenca la feste grant.
Quant on le scot par la   ville, si orent grant joye, et fu toute la ville tendue a couvert de   riches draps et fist on grant appareil comme pour une telle feste.
Et fu ordonné que les nopces se feroient sur le champ ou maistre   pavillon.
Ensement demoura jusques au tiers jour; et fist on faire mainte   riche robe, tant pour l'espousee comme pour ses dames et damoiselles,   et aussi pour les freres et pour les barons du pays et estrangiers.
Et la nuit que on devoit espouser le lendemain, mena on   la pucelle et avecques elle ses dames et ses damoiselles au maistre   pavillon.
Et fist on tendre riches tentes tout environ pour les dames.
Et le roy d'Ausaiz et le duc Oste de Baviere se logierent avec leur   baronnie environ les tentes des dames, et Anthoine et Regnault,   d'autre partie.
Et fist on celle nuit faire   bon guet comme se les ennemis feussent ou pays ou tout prez de   la.
Et celle nuit commenca la feste grant et notable.
Et fut le soupper   moult nobles, et moult noblement appareillié.
Et après soupper,   quant il fut temps, chascun s'en ala reposer jusques au lendemain   a matin.
Comment les nopces furent faictes de Regnault et d'Esglentine et fu  couronné du royaume de Behaigne.
Comment les nopces furent faictes de Regnault et d'Esglentine et fu   couronné du royaume de Behaigne.
En ceste partie dist l'ystoire que l'aube du jour apparut, et fut   la matinee belle et clere et luisy le souleil.
L'espousee fu noblement   appareilliee et fut menee au lieu ou la messe se   devoit dire.
Et furent espousez et la messe dicte moult   solennelment, et fu ramenee ou maistre paveillon.
Le disner fu   prest, ilz ont lavé et sont assiz a table.
Or ne vous feroye je long   traictié de ce; ilz furent richement servis et de moult de manieres   de mez.
Quant ilz orent disné, si furent les nappes ostees et ont   lavé, et furent les tables levees et graces dictes.
Et lors alerent les   dames en leurs retraiz, et chevaliers s'alerent armer, mesmes Anthoine,   pour faire a son frere honneur.
Les dames sont montez es hourdeiz.
Lors veissiez chevaliers   venir sur les rens, et commencierent les joustes moult belles.
Mais   sachiez qu'il n'y ot chevalier qui se peust tenir a Anthoine ne a   Regnault.
Et quant ilz virent que les joustes affeblissoient par   eulx, si se partirent des rens et se vindrent desarmer.
Moult bien   s'en apperceut le roy et le duc Oste et l'autre baronnie.
La jouste   dura long temps, et assez tost après failli et fu temps et heure de   soupper.
La jouste departy et soupperent.
Et aprez soupper commencerent menestriers a corner et dansa on   grant temps.
Et quant il fut heure, on mena l'espousee couchier   en un moult riche lit.
Puis vint Regnault et se coucha avecques la   pucelle.
Le lit fu beney et se part chascun.
Les uns dancent et   chantent et festient.
Les autres comptent de beaulx comptes et   se soulacent pour passer le temps.
Les autres s'en vont dormir.
Et Regnault et la pucelle furent couchiez l'un avec l'autre.
Et   moult se humilioit la pucelle envers lui et lui disoit: « Monseigneur,   se ne feust la grace de Nostre Seigneur et la puissance de monseigneur   vostre frere et de vous, ceste povre orpheline estoit desolee   et perdue, lui et son pays, et cheue en grant adversité entre les   mains des Sarrasins.
Mais l'aide de Dieu et la vostre m'en a gectee,   dont je vous mercie, quant vous avez daigné prendre pour moillier   si mendite pucelle que je suis.
» Et quant Regnault oït qu'elle   se humilie ainsi, si lui respont.
« Par ma foy, ma doulce   amour, vous avez trop plus fait pour moy que je n'ay   pour vous, quant vous me avez fait le don de vostre noble corps   et herite de vostre noble royaume, et avecques moy n'avez rien   prins que mon corps.
» Dont respond la pucelle: « Par ma foy, monseigneur,   le corps de vous vault mieulx que X.
royaulmes et fait   plus a priser, quant a mon gré.
» De leurs paroles ne vous vueil   plus tenir compte ne raison, mais tant vous dy que celle nuit de eulx   IJ.
fu engendrez un filz fiers et puissans, et ot a nom Olliphars.
Et quant il fu grans et il ot puissance, il fist grant guerre aux   Frisons et les sousmist a lui, et toute la Basse Marche de Houllande   et de Zellande, et conquist Scone, Dennermurche et Noruuoit.
Le lendemain, par matin, se leva chascun.
La dame fu menee   a la messe.
Et après la messe revindrent ou paveillon.
Et ainsi   que ilz orent lavé et que ilz se deurent asseoir au disner, atant   esvous venus deux chevaliers de la duchié de Lucembourc qui   apportoient a Anthoine lettres de par sa moillier   Crestienne, duchesse, et vindrent devant le duc Anthoine   et le saluerent de par sa moillier, en lui disant: « Monseigneur, vous   devez avoir grant joye, car ma dame vous a apporté le plus bel   enfant masle qui oncques feust veuz en nul pays.
Beaulx seigneurs,   dist Anthoine, louez en soit Dieux, et vous soiez les tres bien venuz.
»  Et puis a pris les lettres.
L'ystoire dit que le duc Anthoine fu moult joyeux de ces bonnes   nouvelles, et aussi fu Regnault, son frere.
Le duc lysi les lettres   et trouva dedens que les deux chevaliers lui disoient verité.
Lors   les acolla tous deux moult liement et leur fist donner de moult   riches dons.
Lors s'assist on au disner.
Et après disner recommenca   la feste, et ensement dura la feste VIIJ.
jours, puis repairerent en   la cité.
Et lors prist congié le roy d'Ausaiz et Anthoine et le duc   Oste et tous les barons, du roy Regnault et de la royne Aiglentine,   qui furent moult doulens de leur departie.
Et ot en convenant   le duc Anthoine au roy Regnault, son frere, que se payens   lui faisoient guerre, que il le lui feist assavoir,   et il le vendroit secourir a noble compaignie de barons.
Et le   roy Regnault l'en mercie.
Lors s'entrebaisent les freres et se   departent.
Tant chevauchent les osts ensemble qu'ilz vindrent a Munuc en   Bavieres, et se logierent en la prayerie devant la ville.
Et les festoia   le duc Ostes trois jours, et au quart se partirent et prindrent   congié du duc Oste, et chevaucherent tant que ilz approucherent   Couloigne a une journee prez.
Lors vindrent les quatre chevaliers   qui gouvernoient les gens d'armes et les arbalestriers que ceulx   de Couloigne avoient envoiez a Anthoine et lui dirent: « Monseigneur,   c'est bon que nous en voisons devant a la ville pour appareillier   vostre passaige.
Par foy, beaulx seigneurs, dist Anthoine, il   me plait bien.
»  Atant se partent les IIIJ.
chevaliers et avec eulx leur mesgnie,   et chevaucherent tant qu'ilz vindrent en la cité de Couloigne, la   ou ilz furent liement receuz.
Et leur enquesterent les grans bourgoys   et les maistres de la cité comment ilz   avoient exploictié en leur voyage.
Et ceulx leur compterent toute   la pure verité et la grant puissance et la valeur des deux freres,   et comment Renault estoit roy de Behaigne.
Quant ceulx de Couloigne   entendirent ces paroles, si dirent qu'ilz estoient bien eureux   d'avoir acquis l'amour de telz deux princes.
Et lors font faire grant   appareil pour recevoir le duc Anthoine et le roy d'Ausaiz et leurs   gens.
Tant chevaucha l'ost que ilz arriverent a Couloigne et vindrent   les bourgois encontre eulx a belle compaignie, et firent passer oultre   la ville ceulx qui venoient pour tendre les logeiz de l'avant garde;   et la grosse bataille et le sommage firent logier par deca.
Atant   encontrerent le duc Anthoine et le roy d'Ausaiz et leur firent grant   reverence.
Et leur prierent tant qu'ilz vindrent logier en la ville   a grant foison de nobles hommes, et les festoierent honnourablement.
Et donna Anthoine aux dames et aux bourgois   et aux gentilz hommes de la ville qui avoient esté   avecques lui, a soupper, et le lendemain a disner.
Et ce jour   passa le Rin le remenant de l'ost.
Et le lendemain, par matin,   prist Anthoine congié de ceulx de la ville, et les mercia moult de   ce que ilz lui avoient fait.
Et lui dirent que se ilz avoient besoing   de lui, que il les conforteroit a son povoir; et ceulx l'en mercierent   moult.
Et atant se party Anthoine et se desloga l'ost.
Et errerent   tant par leurs journees que ilz vindrent, a un soir, logier es prez   dessoubz Lucembourc.
La duchesse Crestienne fu moult lie quant elle scot la venue du   duc Anthoine, son mary, et yssy de la ville a belle compaignie de   dames et de damoiselles et de nobles du pays.
Et toute la bourgoisie   venoit a pié contre lui, et le clergié a croix et a gonfanons   et a eaue benoite; et l'encontrerent a demie lieue de la ville.
La   fut grant la joye que le duc et la duchesse s'entrefirent.
Et   tout le menu peuple crioit: « Noël, » et louent Jhesucrist   de la revenue de leur seigneur.
Lors se loga l'ost devant la   ville.
Et Anthoine et le roy d'Ausaiz et les plus haulx barons se   logierent dedens la ville.
Et fu la feste grant; et demoura le roy   d'Ausaiz six jours, et le festoya le duc Anthoine moult richement.
Et lui rendy toutes ses obligacions et lui quitta tout, excepté de   la prieuré fonder pour les mors, pour l'amour du roy Regnault,   son frere; et le roy l'en mercia moult doulcement.
Et se party du Lucembourc et vint en son pays d'Ausaiz,   ou il fu moult liement receuz.
Et le duc Anthoine demoura avecques   sa moillier.
Et ot la dame cellui an un filz qui fut appellez   Lohiers, et delivra toute l'Ardenne des robeurs, et fonda Yvvois   et Saint Vy, et fist le pont de Maisieres sur Meuse, et si fist fonder   Wart, et fist le chastel de Donchery sur Meuse et pluseurs forteresses,   et delivra le pays jusques en Guerle et jusques en la Basse   Marche de Houllande.
Et firent moult de   beaulx fais d'armes entre lui et le roy Olliphart de Bahaigne, qui   estoit son cousin germain, et filz du roy Regnault.
Et depuis, ot   le roy d'Ausaiz a faire au conte de Fribourc et au duc d'Ostriche,   et manda a Anthoine qu'il lui venist aidier; et il si fist et print   par force le conte de Fribourc, et passa en Ostriche, et desconfist   le duc en bataille, et lui fist faire paix au roy d'Ausaiz, a sa grant   honneur.
Et ot Bertran, le filz au duc Anthoine, a moillier Mellide,   la fille au roy d'Ausaiz, et fu roy d'Ausaiz après le trespassement   du roy.
Et la duchié de Lussembourc demoura a Lohier après le   decez du duc Anthoine, son pere.
Mais de ceste matiere ne vous   ay plus entencion de parler quant a ore, mais retourneray a Remond   et a Melusigne et a leurs autres enfans.
En ceste partie dit l'ystoire que Remond, par son vassellage,   conquist moult grant pays, et lui fist maint baron hommage   jusques en Bretaigne.
Et ot Melusigne, les deux   ans après, deux filz, de quoy le premier ot a nom Fromont, et ama   moult l'eglise, car bien le monstra a la fin, car il fu rendu moine   a Malieres, dont il advint puis ung grant et horrible meschief,   ainsi com vous orrez cy avant en l'ystoire.
Et ly autre filz qu'elle   ot, l'an ensuivant, ot a nom Thierry, et fu moult bachelereux.
Icy vous lerray a parler des deux enfans et vous parleray de   Gieffroy au grant dent, qui fu le plus fier et le plus courageux et   le plus hardy de tous les autres.
Car sachiez que cellui Gieffroy   ne resoingna oncques homme, et maintient l'ystoire et la vraye   cronique que cellui Gieffroy se combaty a ung chevalier fae ou au   mauvais esperit es prez dessoubz Luseignen, et si comme vous   orrez cy après en la vraye hystoire.
Gieffroy fu grant et parcreux   pour lors, et ouy nouvelles qu'il avoit en Yrlande un peuple qui   pas ne vouloit obeir en ce qu'ilz devoient a son pere.
Lors jura   Gieffroy la dent Dieu qu'il les feroit venir   a raison.
Il prist congié de son pere, qui moult en fu doulent, et   enmena jusques a Vc.
hommes d'armes et cent arbalestiers, et   s'en vint en Yllande, et enquist ou les desobeissans estoient, et   ceulx qui tenoient la partie de Remond lui enseignerent les forteresses   des diz desobeissans.
Et lors s'armerent et se presenterent   a Gieffroy et lui dirent qu'ilz lui aideroient a destruire ses ennemis.
« Par Dieu, seigneurs, dist Gieffroy, vous estes bonnes gens et loyaulx,   et je vous mercie de vostre bonne voulenté, mais il n'est besoing   quant a present, car j'ay assez gens sans vous traveillier pour   acomplir mon affaire, au plaisir de Dieu.
Par foy, sire, font ceulx,   vous avez plus affaire que vous ne pensez, car voz ennemis sont   fors et de merveilleux et fier couraige, et sont tous cousins, et du   plus grant sang de cest pays.
Ne vous chault, dist Gieffroy, j'en   cheviray bien.
Sachiez que il n'y a si grant, se il ne veult obeir   a mon mandement, que je ne face mourir   de male mort.
Et aussi, seigneurs, se je voy que il soit besoing, je   vous manderay querre.
» Et ceulx respondent: « Et nous serons tous   prestz maintenant ou quant il vous plaira.
Beaulx seigneurs, dist   Gieffroy, ce fait bien a mercier.
»  Lors prent congié de eulx et se met a chemin envers une forteresse   qui est appellee Sion.
Et estoit dedens uns des ennemis   Gieffroy qui estoit nommez Glaudes de Sion et estoit lui IIJe.
de   freres.
Moult furent les IIJ.
freres fiers et escoux et orguilleux, et   vouloient suppediter tous leurs voisins et estre seigneurs de tous.
Gieffroy envoya devers les freres, en disant comment ilz venissent   faire obeissance a Remond son pere.
Et ceulx dirent au messaige:   « Pour Remond ne pour homme de par lui, ne feroient ilz rien, et   qu'il n'y retournast plus, car il feroit que folz.
Par foy, dist le message,   je vous promet que je m'en garderay bien, si non que je   vous amaine le medicin qui vous destrempera un tel electuaire   que vous en serez tous penduz par la gorge.
» De   ce mot furent les freres moult courrouciez.
Et sachiez,   se le messaige n'eust si tost hasté le cheval, qu'il estoit mort sans   remede, car ilz estoient felz et crueulx, et ne craingnoient Dieu ne   homme.
Et le messagier retourna a Gieffroy, et lui compte l'orgueil   et le bobant des IIJ.
freres.
« Par mon chief, dit Gieffroy, grant vent   chiet pour pou de pluie.
Je les payeray bien de leurs gaiges.
»  L'ystoire dit que quant Gieffroy ot oye l'orguilleuse responce   des trois freres, que, sans plus dire, s'en vint logier a demie lieue   prez de la forteresse.
Et quant il ot ses gens logiez et ordonnez, il   s'arma de toutes pieces et print o lui un escuier qui savoit tout   le pays, et le fist monter sur un riche courcier a l'avantaige, et   commanda a sa gent que ilz ne se meussent tant que ilz auroient   nouvelles de lui; ilz lui dirent que non feroient ilz.
Lors se part Gieffroy entre lui et l'escuier.
Mais la ot ung chevalier   qui l'ot nourry et doctriné, qui bien congnoissoit son fier couraige et   comment il ne ressoingnoit nulle rien du monde.
Cellui   chevalier fu nommé Phillibert de Montmoret, et estoit moult   vaillans homs de la main et qui moult avoit esté en foison de bonnes   places.
Cellui chevalier amoit tant Gieffroy que plus ne povoit.
Cellui chevalier se party, lui Xe.
de chevaliers, tous armez, et suivoit   Gieffroy de loing tant que oncques n'en perdy la veue.
Et   Gieffroy chevaucha tant qu'il appercoit le fort de Sion qui seoit   du costé de la ou il estoit, sur une haulte roche.
« Par foy, dist Gieffroy,   se la forteresse est aussi forte de l'autre costé comme de cestuy   cy, elle me fera grant ennuy avant qu'elle soit prise.
Il me   fault savoir se elle est aussi forte par dela.
» Et lors prindrent a environner   la forteresse tout le couvert d'un petit bois qui illec estoit,   et vindrent a la coste de la montaigne, et s'avalerent aval en une   moult belle praierie.
Et tousjours Phillibert le suivoit le couvert,   ne oncques n'en perdy la veue, et faisoit ses gens esconser ou bois.
Et Gieffroy chevaucha tant, lui et son escuier, qu'il ot environné   la forteresse.
Et regarda bien que au   costé de devers le pont c'estoit le plus feble, et lui sembla bien que   par la pourroit elle bien estre prinse d'assault.
Car les murs estoient   bas, et n'estoient point les tours guerlandees; mais il ot sur la   porte une grosse tour et assez haulte, et estoit bien couronnee, et   monstroit grant deffense ou lez febles et bas murs estoient.
Mais   Gieffroy avisoit de venir pourveu de manteaulx et de cloies pour   les pierres de faiz.
Et ainsi qu'il s'amusoit en ce pensant, il entra en une estroicte   charriere qui remontoit la montaigne, a revenir autour de la forteresse,   pour repairer a son logeiz.
Phillibert l'apperceut bien et   qu'il vouloit repairier, et s'en vint a ses gens, et les remena assez   prez du chemin par ou ilz estoient venus, et les fist embuschier   ou bois, car il vouloit laissier repasser Gieffroy, et s'en vouloit   venir aux logeiz après lui.
Et ainsi qu'il regardoit quant Gieffroy   ystroit du cavain, si apperceut une route de gens de cheval qui   entroient en la carriere par ou Gieffroy   venoit; et estoit la carriere si estroicte qu'a paines si povoient   entrencontrer deux hommes de front, et aucunesfoiz, quant les   chevaulx estoient grans, il en failloit retourner l'un.
Si ne scot   Phillibert que penser, et arresta grant piece sur ce propos, car il   craingnoit tant Gieffroy que il n'osoit aler avant.
Icy me tairay   un pou de lui et vous diray de Gieffroy et comment il lui prist de   ce fait.
En ceste partie dit l'ystoire que ou millieu de la montaigne   Gieffroy encontra la route des gens de cheval, et estoient de XVJ.
a XVIIJ., que uns que autres; de quoy il en y avoit jusques a XIIIJ.
bien armez et richement; et qui me demanderoit quelx gens c'estoient,   je diroye que c'estoit l'un des freres Glaude de Sion qui   venoit devers son frere, pour ce qu'il l'avoit mandé pour lui conseillier   du mandement que il avoit eu de Gieffroy, car il avoit   entendu que Gieffroy estoit crueulx a merveilles.
Et lors que Gieffroy   ot encontré le premier de la route, si lui dist   que il retournast et feist retourner ses compaignons tant   que il eut passee la montaigne.
« Par foy, dist cil qui fu fier et escoux,   damp musart, avant fauldra bien que nous saichons qui vous   estes, que nous retournissions pour vous.
Par foy, dist Gieffroy   au grant dent, et vous le saurez et puis retournerez vous malgré   que vous en ayez.
Je sui Gieffroy de Luseignen.
Or retournez   tantost, ou, par la dent Dieu, je vous feray retourner a force de   cops.
»  Quant Giron, le frere Glaude de Sion, entendy que c'estoit Gieffroy   au grant dent, si leur escrie: « Avant, seigneurs barons.
Par ma   foy, s'il nous eschappe, ce sera grant honte a nous tous.
Mal nous   est venuz demander servitute en nostre pays.
» Et quant Gieffroy   entent ceste parole, si trait l'espee sans plus dire, et fiert le premier   sur le chief que il l'envoye tout estourdy par terre.
Puis passe du   costé du cheval de cellui qui gesoit en la charriere, tellement qu'il   le froisse et desrompt tout le corps, et fiert l'autre d'estot par   my le piz et le rue mort juz du cheval.
Et   puis leur escrie: « Par ma foy, faulx traitours, vous ne me povez   eschapper.
Vous retournerez en vostre pute estraine.
» Et lors passe   par de coste le cheval de l'autre qui gesoit mort, et vint au tiers.
Et cil qui estoit grant et fort, trait l'espee et fiert Gieffroy sur le   bacinet de toute sa force.
Mais le bacinet fut dur, et l'espee glissa   aval de grant randon.
Mais oncques ne empira Gieffroy ne son   harnoiz de la vaillissance d'un denier.
Et Gieffroy empoingne l'espee   a deux mains et le fiert sur la coiffe d'acier si grant coup qu'elle   ne le pot garantir, mais lui embat l'espee jusques a la cervelle et   le rue mort.
Quant Giron appercoit ce meschief, si fu moult ayrez,   car il ne povoit advenir a Gieffroy fors que un au coup, et voit   que il n'en y avoit mais que deux devant lui; si ot grant paour,   car il appercoit Gieffroy de grant puissance et de grant hardement   plain.
Si escrie aux derreniers: « Retournez et puiez appertement   la montaigne, tant que nous soyons au large ou nous   nous puissions deffendre, car, en ce party, ce deable   nous occiroit tous.
» Et ceulx retournent tout court et montent la   montaigne appertement, et Gieffroy après, l'espee ou poing; et   son escuier fait retourner les chevaulx des trois qui avoient esté   abatuz, dont les deux estoient mors.
Or diray de Phillibert de Montmoret, qui estoit approuchiez du   cavain, et oït la noise; si appelle sa gent, et ceulx vindrent a lui.
Et Giron et sa gent yssent de la montaigne, et Gieffroy après,   l'espee ou poing.
Et quant ceulx l'appercoivent, si lui courent   sus de tous costez.
Et il se deffent comme preux et vaillans, et son   escuier si porte tres vaillaument, et fut moult forte la bataille.
Or vous vueil dire de cellui que Gieffroy avoit abatu le premier.
Quant il apperceut que Giron estoit retournez par la force de Gieffroy,   et il voit ses deux compaignons mors emprès lui, si fut moult   doulent.
Il trouva son cheval assez prez de lui, si monta sus a   grant peine, et s'en va, quan qu'il puet esperonner, vers Sion.
Et   quant il vint, si trouva Glaude a la porte,   o lui de ses gens.
Et quant il le vit, il le congnut bien et le voit   tout senglant et toillié de sang.
Si lui demanda qui ainsi l'avoit   attourné.
Et cil lui compte comment ilz avoient encontré Gieffroy   tout seul, et le dommage que il leur avoit fait, et comment il avoit   convenu Giron, son frere, remonter le cavain par force, et que   encore dure la bataille.
Quant Glaude l'ouy, si fu moult doulens   et tantost s'en va armer et fait armer ses gens.
Moult fu Glaudes doulent quant il ouy les nouvelles de la villenie   et du dommage que Gieffroy ot fait a Giron, son frere, et   comment encores se combatent par dessus le cavain.
Lors s'arma   et fist armer sa gent, et monta a cheval jusques a VIJxx.
hommes   d'armes.
Et laissa Clarembaut, son frere, ou fort, a LX.
bacinez, pour   le garder, et s'esploitte Glaude tant comme il puet, de venir a   temps a la bataille.
Mais pour neant s'en paine, car Phillibert et   ses X.
chevaliers furent venus a la bataille,   et orent tellement besoingnié que tous les hommes Giron furent   mors et Giron pris.
Adont jura Gieffroy qu'il le feroit pendre.
Atant esvous l'escuier Gieffroy qui estoit rentrez ou cavain pour   aler querir une trop belle espee qu'il avoit veu gesir par terre,   d'un des chevaliers que Gieffroy y avoit occis.
Et la ouy la noise   et le bruit des chevaulx et des gens d'armes que Glaudes admenoit.
Si retourne tout court a Gieffroy et lui a dit: « Monseigneur,   je vous jure que j'ai aui grant bruit de gens qui cy viennent.
»  Quant Gieffroy l'ouy, si fist Giron lier ou boys a un arbre, et le   fist garder a ung chevalier, et s'en vint, atout ses hommes, a l'entree   du cavain, et la attendent l'adventure.
Mais Phillibert s'en   va courant sur la montaigne et regarde ou fons de la charriere,   et voit Glaude et ses hommes qui tous viennent a malvenir.
Lors   retourne a ses gens et dist a Gieffroy: « Sire, il n'y a que de bien   tenir cest pas, veez ca venir voz ennemis.
» Et Gieffroy respont:   « Or ne vous en doubtez, car il sera bien   deffenduz.
» Lors appelle l'escuier qui estoit venus avec lui et lui   dist: « Courez a l'ost et me faictes venir mes compaignons le plus   hastivement que vous pourrez.
» Et cil s'en part et broche le cheval   des esperons, et s'en va vers l'ost grant aleure.
Et quant il y vint,   si leur escria et dist: « Beaulx seigneurs, or tost a cheval.
Gieffroy   se combat a ses ennemis et a grant besoin de aide.
» Et ceulx se   arment et montent a cheval, qui mieulx mieulx, et s'en vont après   l'escuier qui les guide le plus droit qu'il puet, vers le lieu ou il   pense a trouver Gieffroy.
Or dist l'ystoire que Gieffroy et Phillibert et leurs chevaliers   estoient a l'entree du passage.
Atant evous Glaude et sa route   qui venoient a effort par my la charriere et bien cuidoient monter   la montaigne a leur deviz.
Mais Gieffroy estoit a l'entree du pas,   qui moult asprement leur deffent le passage.
Et sachiez qu'il n'y ot si hardy qu'il ne feist reculer, car il y ot   deux de ses chevaliers qui estoient descenduz a pié, les lances   es poins, qui se tenoient ou cavain coste a coste de Gieffroy, et   donnoient aux gens de Glaude de grans poux de lances, et en y   ot pluseurs de mors.
Phillibert estoit descenduz lui IIIJe, et s'estoit   mis sur la douve du cavain, par dessus, et faisoit assembler pierres,   et gectoit par telle vigueur contre la valee que il n'y ot si fort,   s'il est actaint sur la couppe du bacinet a plain coup, qui ne soit   tous estourdiz ou ruez du cheval par terre.
Et sachiez qu'il en y   ot plus de XX.
mors.
Atant esvous l'escuier qui admenoit l'ost.
Et quant Gieffroy   le scot, si lui fist mener IIJc.
hommes d'armes par le chemin qu'ilz   estoient alez au matin, et venir au devant du pas, que Glaudes ne   ses gens ne peussent rentrer en la forteresse.
Et l'escuier se part,   et s'en va grant aleure, et devale en la praierie, et passe par devant   la forteresse.
Et quant Clarembaut les voit,   si cuida que ce feust aucun secours qui leur venist, car il ne cuidoit   pas qu'il eust ou pays, de leurs ennemis a telle puissance.
Et ceulx   s'en venoient tout le beau pas, sans faire semblant que ilz leur voulzissent   se bien non.
Et Clarembaut, qui cuida que ce feussent amis,   fist abaissier le pont, et ouvry la porte, et vint, lui XIJe, tous armez,   sur le pont.
Et l'escuier et sa route, quant ilz voient le pont abatu   et la porte ouverte, si se traient le chemin le plus prez qu'ils porent.
Et quant vint au passer devant la porte, Clerembaut leur escrie:   « Quel gent estes vous? » Et ceulx respondent: « Nous sommes bonnes   gens.
» Et en approuchant du pont, environ XX.
chevaulx et lui,   demandent: « Ou est Glaudes de Sion? Nous voulons parler a lui.
»  Et Clerembaut les approuche en disant: « Il revendra par temps.
Il est alez combatre Gieffroy au grant dent, nostre ennemy, que   lui et Giron, nostre frere, ont encloz en celle montaigne que vous   veez la.
Et sachiez que Gieffroy ne leur   puet eschapper, et feust de fin acier trempez, qu'il ne soit mort   ou affollez.
Par foy, dist l'escuier, ce sont bonnes nouvelles.
» Et   s'approuche, lui XXe, de plus en plus, en disant: « A il assez gens?   Lui yrons nous aidier? Par foy, dist Clerembaut, grans mercis,   car je cuide que il n'en est nul besoing.
»  L'ystoire nous tesmoingne que tant s'approucha l'escuier de   Clerembaut par belles paroles, qu'il se vit prez du pont.
Lors escrie   a sa gent: « Avant, seigneurs! La forteresse est gaignie.
» Et quant   Clerembaut ouy ce mot, si cuida reculer pour lever le pont, mais   lui XXe se ferirent si roiddement par my lui et ses gens que tout   tumba par terre, et entrerent en la porte, et mirent tantost deux   lances es chanaux de la porte colleisse.
Et adont plus de cent mirent   pié a terre, et vindrent sur le pont, et entrent en la porte, et vont   hault et bas par my la forteresse, et furent pris Clerembaut et tous   les autres qui estoient en la forteresse, et furent tous liez en une   belle chambre, et les firent garder a XL.
hommes d'armes.
Lors orent conseil que ilz manderoient a Gieffroy   cest fait, et se tendroient encloz en la forteresse pour savoir   se Glaudes y revendroit a garant; et ainsi le firent.
Lors dist l'escuier   que il mesmes yroit noncier a Gieffroy ceste adventure.
Et   lors se party et s'en vint, au ferir de l'esperon, a Gieffroy, et lui   compte ceste adventure.
Et Gieffroy, quant il scot ceste nouvelle,   si fu moult liez, et tantost le fist chevalier, et lui bailla cent hommes   d'armes, et lui commanda qu'il s'en revoist sur le pas et qu'il garde   bien que Glaude ne preingne autre chemin que cellui de la forteresse,   car, s'il eschappoit, il pourroit par aventure encores faire   moult d'ennuy avant que on le peust ratrapper, et que mieulx   le valoit enclorre ens ou cavain et le prendre par force la dedens.
« Sire, dist le nouvel chevalier, or ne vous en doubtez, car se il nous   eschappe se il ne scet voler; mais que je y puisse venir a temps   je vous donne ma teste.
»  Et atant se part et devale la montaigne   a cent hommes d'armes.
Et Gieffroy est au pertuiz ou il combat   a force d'espee ses ennemis.
Et bien XL.
chevaliers estoient descenduz   a pié sur la montaigne et gettoient des pierres contreval,   si dru que, malgré que Glaudes en eust, il le convint retourner a   grant peine, lui et sa gent.
Et Gieffroy et ses hommes entrent ou   cavain et les enchassent au doz, mais a grant paine porent passer   par my les mors qui avoient esté occiz du gett de pierres.
Or diray du nouvel chevalier qui ja estoit venuz a l'entree du   cavain, lui et sa route.
Mais quant il ouy la freinte, il appensa tantost   que Glaudes retournoit, et prist le couvert de la montaigne   et leur laissa le chemin de la forteresse.
L'ystoire dit que Glaudes s'esploicta moult fort pour yssir du   cavain pour venir a temps a sauvetté ens ou fort de Sion.
Mais de   ce que fol pense remaint la plus grant part a la foiz.
Il s'esploicta   tant qu'il yssi du cavain, et vint au large.
Lors n'y attendy   ne per ne compaignon, mais s'en vint a course   de cheval vers le fort.
Et quant il vint prez, si s'escrie en hault:   « Ouvrez la porte.
» Et ceulx si firent.
Et il passe le pont et vint dedens,   et vint descendre ou lieu ou il avoit acoustumé de descendre,   avant ce qu'il se apperceust qu'il eust perdu sa forteresse.
Et   tantost qu'il fu descenduz, il fu saisi de tous costez et liez fermement.
Lors fu moult esbahiz, car il ne voit autour de lui homme que il   congnoisse.
« Qu'est ce? » dist il.
« Quel deable sont mes gens devenuz?  Par mon chief, Glaudes, dist un chevalier qui bien le congnoissoit,   tantost serez logiez avec eulx.
»  Lors fu menez en la chambre ou Clerembaut, son frere, estoit,   et tous les autres prisonniers.
Lors, quant il les appercoit liez et   gardez en ce party, si fu moult doulent.
Et quant Clerembaut le   voit, si lui a dit: « Haa, Glaude, beau frere, nous sommes par vostre   orgueil cheuz en grant chetivité, et me doubte bien que nous n'en   eschapperons ja sans perdre les vies, car trop est Gieffroy crueulx.
»  Et Glaudes lui respont: « Puis que fortune nous   a a ce admenez, il nous en convient attendre ce qui en   advendra.
»  Atant esvous Gieffroy, qui entre en la forteresse, et avoit tout   que mort que prins le demourant des gens Glaude.
Et fu admené   Giron, leur frere, et mis en la chambre avec les autres.
Lors entra   Gieffroy dedens et aussi tost que il vit Glaude, si lui a dit: « Comment,   dist il, faulx traitre, avez vous esté si hardy de dommager   ne faire molester le pays ne les gens de monseigneur mon pere, vous   qui devez estre son homme? Par mon chief, je vous en paieray   bien, car sachiez que je vous feray pendre devant Valbruyant,   voyant vostre cousin Garnier, qui est traistre comme vous envers   monseigneur mon pere.
» Et quant Glaude oy ce salut, sachiez qu'il   ne lui plot que un petit.
Mais quant le peuple du pays scot que   Sion et Glaude estoient pris, et ses deux freres, et leurs gens, lors   veissiez venir plaintes de roberies et de moult d'autres mauvais   cas sur Glaude et sur ses gens.
Et trouva on leans plus de cent   prisonniers, que des bonnes gens du pays,   que de marchans estranges, qui avoient esté desrobez, et les vouloit   encores raenconner.
Par la ne passoit nul qui ne feust ruez   jus.
Et quant Gieffroy oy ces nouvelles, si fist tantost lever unes   fourches sur le costé de la montaigne, et fist pendre toutes les gens   Glaude, excepté lui et ses deux freres.
Et commanda la forteresse   a un chevalier du pays qui moult estoit vaillant homme et preudhoms.
Et lui commanda sur sa vie de gouverner la loyaument   et tenir justice.
Et cellui lui enconvenanca et lui tint, car il gouverna   loyaument et bien.
Gieffroy se party au matin et prist le chemin de Valbruyant,   et enmaine Glaude et ses deux freres, qui grant paour avoient de   la mort, et ilz orent droit, si comme vous orrez cy après en l'ystoire   ensuivant.
En ceste partie dit l'ystoire que Gieffroy et sa gent chevauchierent   tant, a banniere desploiee, qu'ilz vindrent devant Valbruyant,   et furent les tentes tendues et se loga chascun.
Gieffroy fist tantost lever unes fourches devant la porte   du chastel et y fist pendre Glaude et ses deux freres, et manda a   ceulx de dedens que, se ilz ne se rendoient a sa voulenté, qu'il les   feroit tous pendre, se il les prenoit par force.
Et quant Garnier de Valbruyant ouy ces nouvelles, si dist a   sa femme: « Dame, dist il, contre l'effort de ce deable ne me puiz je   tenir.
Je me partiray de cy et m'en yray a Montfrin, a Girart, mon   nepveu, et a mes autres amis, pour avoir avis comment nous pourrions   exploictier ne se nous pourrions avoir traictié de paix avec   Gieffroy.
» La dame, qui fu saige et subtive, lui dist: « Alez, de par   Dieu, et gardez que vous ne soiez pris.
Et ne vous partez point de   Montfrin jusques a tant que vous orrez nouvelles de moy, car,   avec l'aide de Dieu, je pense que je vous pourchasseray bon traictié   a Gieffroy.
Et vous savez que, se vous m'eussiez creue, vous   ne vous feussiez ja embesoingniez d'avoir   fait ce que Glaude et ses freres vous ont enhorté, combien que   encores n'avez vous fait chose de quoy vous ayez enfraint vostre   foy envers vostre seigneur droitturier Remond de Lusegnen.
»Et   Garnier lui respond: « Ma chiere seur, faictes le mieulx que vous   pourrez, car, je me fie en vous et vous croiroy du tout en tout.
»  Et atant se part par une faulse poterne, monte sur un appert coursier,   et prent le couvert des fossez, et passe joint a joint des logeiz,   que oncques ne fu congneuz, mais cuidierent que ce feust un de   leurs chevaliers qui se alast esbatre, car il aloit tout le petit trot.
Mais quant il fu un pou esloingniez, si fiert le cheval des esperons   tant comme il puet, et le cheval l'emporte moult raidement.
Et   sachiez qu'il avoit si grant paour d'estre advisez qu'il ne savoit   son sens.
Et loua Jhesucrist quant il se trouva a l'entree de la forest   qui bien duroit deux lieues, et prent son chemin vers Montfrin   quanqu'il puet randonner.
L'ystoire nous tesmoingne que tant chevaucha   Garnier de Valbruyant qu'il vint a Montfrin, ou il trouva Girart,   son nepveu, et lui compta cest affaire, et comment Gieffroy   au grant dent avoit prins Glaude, leur cousin, et ses freres, et   fait pendre toutes leurs gens devant le chastel de Sion, et avoit   fait admener les IIJ.
freres devant Valbruyant, et les avoit fait   pendre devant le chastel, et comment il s'estoit partiz pour doubte   que il ne feust prins dedens la forteresse.
« Par foy, dist Girart, beaulx   oncles, vous avez fait que saiges, car, a ce qu'on m'a dit, cellui   Gieffroy est chevalier de hault et puissant affaire, et si est terriblement   crueulx.
Il fait trop durement a doubter.
Mal nous vint   quant oncques nous aliasmes a Glaude, car nous savions bien que   lui et ses freres estoient tous de mauvaise vie, et que nul ne passoit   par leur terre qui ne feust desrobez.
Jhesucrist nous en veulle par   sa grace gecter a nostre honneur.
Beaulx oncles, il fault avoir adviz   sur ce fait.
Il est bon que nous le mandons   a noz amis et parens et a tous ceulx qui ont esté de ceste fole aliance.
»  Et Garnier respont: « C'est verité.
» Et lors le manderent a tous.
Et chascun d'eulx s'appareille pour venir devers Montfrin, pour   avoir conseil comment on pourroit ouvrer de cestui fait, ne se ilz   pourroient trouver voye comment ilz se peussent excuser devers   Gieffroy.
Cy se taira l'ystoire un petit d'eulx et parlera de la dame de   Valbruiant, qui moult fu saige et soubtive, et moult vaillant dame;   et avoit tousjours blasmé son mary de ce qu'il s'estoit oncques   consenty a Glaude ne a ses freres.
Celle dame avoit une fille, la   quelle povoit bien avoir environ de VIIJ.
a IX.
ans, qui moult estoit   belle et gracieuse, et ung filz, qui en avoit environ X., et moult   estoit beaulx et bien doctrinez.
La dame monta sur un riche palleffroy,   et fist monter ses deux enfans et conduire par les frains par   deux gentilz hommes anciens.
Et fist monter   avec elle jusques a six damoiselles, et fist ouvrir la porte.
Et   la trouva le nouvel chevalier qui apportoit le mandement de Gieffroy,   et le bienviengna moult, et cil lui fist grant reverence, qui   moult savoit de bien et d'onneur.
Et lors la dame lui dist moult   attrempeement: « Sire chevalier, monseigneur n'est pas ceans, et   pour tant vueil je aler par devers monseigneur nostre maistre,   pour savoir que c'est qu'il lui plaist, car il me semble qu'il soit cy   venus comme par maniere de faire guerre.
Et ne croy pas que ce   soit a monseigneur ne a nulz de ceulx de ceste forteresce, car ja   ne plaise a Dieu que monseigneur ne nul de ses gens ait fait chose   qui puisse desplaire a Gieffroy ne a monseigneur son pere; et se   par aventure aucuns hayneux a monseigneur avoient informé   Gieffroy d'autre chose que de raison, je lui vouldroye supplier   humblement et requerre que il lui pleust a ouïr monseigneur en   ses excusances.
» Et quant le nouvel chevalier l'ouy   parler si saigement, si lui respondy: « En bonne foy, ma   dame, ceste requeste est raisonnable et je vous menray devers   monseigneur, et croy que vous le trouverez tres aimable et aurez   bon traittié a lui, combien qu'il soit bien informez contre Garnier   moult durement.
Mais je croy que, a vostre requeste, fera une   partie de vostre peticion.
» Et atant se partent et vont vers les logeiz.
L'ystoire dit que tant ont erré entre la dame et sa mesnie et le   nouvel chevalier, qu'ilz sont venuz a la tente Gieffroy, et la descendirent.
Et quant Gieffroy scot la venue de la dame, si yssi de   la tente et vint a l'encontre.
Et celle qui moult bien fu enseignie,   tenoit ses deux enfans par les mains, et s'agenoilla, elle et ses   enfans, devant Gieffroy, et lui fist moult humblement la reverence.
Et Gieffroy s'encline vers elle et la lieve moult humblement et   lui dist: « Madame, vous soiez la tres bien venue.
Monseigneur,   dist elle, et vous le tres bien trouvez.
» Et les deux enfans le saluent   moult doulcement, et Gieffroy les a tous   deux dreciez, et leur rent leur salut.
Et lors prist la dame la parole   et faigny comme s'elle ne sceust pas qu'il feust venus la pour maltalent,   et dist ainsi: « Mon tres chier seigneur, monseigneur mon   mary n'est pas, quant a present, en ceste contree.
Et pour ce suiz   je venuz par devers vous pour vous prier qu'il vous plaise a faire   a monseigneur et a moy tant d'onneur qu'il vous plaise a venir   logier en vostre forteresse, et admener tant de gens qu'il vous   plaira, car, monseigneur, par ma foy, il y a assez de quoy vous   tenir bien aise, Dieu mercy; et sachiez que moy et ma mesnie vous   recevront tres voulentiers et liement, comme nous le devons faire   au filz de nostre droit seigneur naturel.
»  Quant Gieffroy entendy ceste parole, si fu moult esbahiz comment   elle lui osoit faire ceste requeste, veu et consideré ce de quoy on   l'avoit informé contre Guernier de Valbruyant, son mary.
Non   pourtant respondy: « Par mon chief, ma   belle dame, je vous mercie de la grant courtoisie que vous m'offrez,   mais ceste requeste ne vous doy je pas accorder, car on m'a   donné a entendre que vostre mary ne l'a pas desservy envers   monseigneur mon pere ne envers moy, combien, ma belle dame,   que je vueil bien que vous sachiez que je ne suiz mie venus par   de ca pour guerroier dames ne damoiselles, Dieux m'en gart.
Et   soiez toute seure que a vous ne a voz gens ne a vostre forteresse,   je ne souffreray rien a meffaire ou cas que vostre mary n'y soit.
»  Et celle respond: « Monseigneur, tres grans mercis.
Mais je vous   requier qu'il vous plaise a moy dire la cause pourquoy vous avez   indignacion contre monseigneur mon mary, car je suiz toute seure   qu'il ne fist oncques rien, la ou il ne moy l'ayons peu savoir, qui   par raison peust estre a vostre desplaisance.
Et croy, monseigneur,   se il vous plaist a ouïr monseigneur mon mary en ses excusacions,   que vous trouverez que ceulx qui vous   ont informé au contraire de lui n'ont pas dit verité; et, monseigneur,   je me faiz forte sur ma vie que vous le trouverez ainsi.
»  En ceste partie dist l'ystoire que, quant Gieffroy ouy la dame   ainsi parler, il pensa un pou et puis respondy: « Par foy, dame,   s'il se puet excuser qu'il n'ait pas erré contre son serement ne faussé   ne enfraint l'ommage que il doit, j'en seray tous liez, et seray cellui   qui voulentiers le recevray en ses excusacions, lui et ses complices.
Et viengnent seurement.
Je lui donne sauf alant et sauf venant   de cy a huit jours, lui LXme.
Et la cause pourquoy je le faiz, c'est   pour l'amour de vous et de voz enfans.
Monseigneur, dist la dame,   Dieu, par sa grace, le vous veulle merir.
» Et atant print congié   et vint a Valbruiant, et laissa la ses enfans.
Et fist monter jusques  a X.
chevaliers et escuyers et IIJ.
damoiselles, et s'en part.
Et  chevaucha   tant qu'elle vint a Montfrin ou elle fu liement receue.
Et   la estoient venus, tous les aliez de Glaude   qui bien estoient XL.
gentilz hommes.
Et la dame leur compte comment   Guernier, son mary, a VIIJ.
jours sauf alant et sauf venant   de Gieffroy, pour lui LXme, et s'il se puet excuser, Gieffroy l'orra   tres voulentiers et lui fera toute raison.
« Par foy, dist ung ancien   chevalier, donques aurons nous bon traictié a lui, car il n'est homme   qui puist dire que nous ayons de riens mespris.
Se Glaude, qui   estoit nostre cousin, nous avoit requis d'avoir aide de nous, s'il   en avoit besoing, et nous lui eussions en convenant de lui aidier,   nous n'avons de riens meffait, ne Gieffroy ne autre ne puet pas   dire que nous en meissions oncques bacinet sur teste, ne en yssissions   un seul pas de nostre hostel pour lui conforter contre Gieffroy.
Cela ne sera ja sceu ne trouvé.
Donques alons seurement,   et m'en laissiez convenir, car je ne m'esmaye pas que nous n'ayons   bon traictié a lui.
»Et a cest propos s'affermerent tous les prouchains   et lors prindrent journee de faire leur appareil   de y aler le tiers jour aprez.
Et lors se party la dame, et   erra tant qu'elle vint a Valbruyant.
Et lors fist chargier pain et   vin, poulaille, foings, avoines, et envoier a Gieffroy, qui oncques   n'en retint rien, mais bien souffry que qui en voult avoir pour   son argent, en eust.
Et manda la dame a Gieffroy la journee que   Garnier et son lignage devoient venir devers lui.
En ceste partie dit l'ystoire que Garnier de Valbruyant et Girart,   son nepveu, attendoient leur lignaige a Montfrin; et eulx venuz,   ilz monterent a cheval et cheminerent tant qu'ilz vindrent a Valbruyant,   ou ilz furent bien receuz.
Et le landemain manderent a   Gieffroy qu'ilz estoient tous prestz de venir par devers lui pour   eulx excuser, et Gieffroy leur remanda qu'il estoit tous prest de   eulx ouïr.
Et lors partirent du chastel a belle compaignie, et vindrent aux   logés et descendirent devant la tente Gieffroy, et lui vindrent faire   la reverence moult honnourablement.
Et lors prist la parole le   ancien chevalier dont je vous ay dessus parlé,   en disant a Gieffroy: « Tres chiers sires, nous sommes cy   venus par devers vous pour la cause qu'on vous a donné a entendre   que vous estiez informez contre nous, et vous a on rapporté que   nous estions consentans de la mauvaistié que Glaude de Sion,   qui estoit nostre cousin, vouloit et avoit commencié a faire devers   nostre droit seigneur naturel monseigneur vostre pere.
Dont, sire,   il est bien verité que Glaude, avant qu'il eust fait ceste fole entreprise   ne encommencié, nous assembla et nous dist: “ Beaulx seigneurs,   vous estes tous de mon lignaige, et je du vostre; c'est bien   raisons que nous nous entramons comme cousins et amis.
” Par foy,   Glaudes, deismes nous, c'est verité; mais pourquoy le dictes vous?   Et il respondy moult couvertement: “ Beaulx seigneurs, je le vous   diray.
Je me doubte que je n'aye bien briefment une forte guerre   et grosse et a forte partie a faire; si vueil savoir se vous me vouldrez   aidier ou non.
” Et nous lui demandasmes a qui.
Et il nous   respondy que nous le saurions assez a temps et qu'il   n'estoit pas amis qui a son prouchain failloit a son   besoing.
Lors lui deismes nous: “ Glaude, nous voulons bien que vous   sachiez qu'il n'a si grant lignaige en cest pays ne marchissant, s'il   se prent a vous, que nous ne vous aidons vostre droit a soustenir.
”  Et sur ce s'en party.
Et ot pluseurs rumeurs ou il ot pou de droit,   en aucuns desquelx nous lui aidasmes a en yssir a son honneur,   Mais, chiers sires, depuis qu'il commenca a desobeir a monseigneur   vostre pere, qui estoit son seigneur naturel et le nostre,   nous n'en doubtons ne Dieu ne homme que nul de nous meist sur   son corps piece de harnoiz, ne yssist de son hostel pour lui ne pour   son fait; ne ce ne sera sceu ne trouvé; et s'il est autrement, si   nous faictes pugnir selon raison, car nous n'en voulons ja grace,   mais droit.
Donques, s'il n'y a autre cause que aucuns ait sur nous   adevinee par envie ou par haine, je dy que par droit vous ne nous   devez vouloir nul mal, nous qui sommes hommes et vrais subgiez   et obeissans de nostre droit seigneur naturel Remond de   Lusegnen, car, se aucun nous vouloit molester ou   injurier, si nous devriez vous garantir.
Et de cestui fait je ne vous   sauroye plus que dire, car nous ne savons entre nous tous adviser   que nous eussions oncques fait chose qui peust tourner a vostre   desplaisir.
Si vous requerons et prions tous que vous ne veulliez   informer que de raison.
»  Quant Gieffroy ot oye l'escusacion de l'ancien chevalier pour   lui et pour les autres, si traist son conseil ensemble et leur dist:   « Beaulx seigneurs, que vous semble de ce fait? Il me semble que   ces gens se excusent bonnement.
Par foy, sire, ce dirent ilz tous   de commun, c'est verité; ne nous ne leur saurions que demander,   fors que vous leur faciez jurer sur Sainctes Evvangiles, se le siege   eust esté devant Sion, s'ilz eussent aidié ne conforté Glaude et   ses freres contre vous; et se ilz jurent que si, ilz sont voz ennemis;   et se non, vous ne leur devez porter nul maltalent.
Et aprez, les   faictes jurer, se vous les eussiez mandez au siege, se ilz vous feussent   venuz servir contre voz ennemis.
» A   ce point furent tous ceulx du conseil d'accort.
Et fu Garnier appellé   et tous les autres, et leur fu ce fait recordé.
Et ilz dirent qu'ilz le   jureroient bien et voulentiers.
Et jurerent les deux poins dessus   diz, et par tant orent accord et Gieffroy.
Et ala par le pays, visitant   les fors et les villes.
En ce party vacqua par my la terre deux   mois, et puis prist congié aux barons, et laissa bons gouverneurs   ou pays, et se parti et s'en vint grant erre a Lusegnen, ou il fu moult   bien festoiez de Remond, son pere, et de Melusigne, sa mere, et   de toute la baronnie, pour ce qu'ilz avoient sceu comment il avoit   fait pleissier tous leurs ennemis.
Et pour lors estoit venus de Chippre un chevalier de Poictou qui   estoit du lignage de ceulx du Tors, qui avoit rapporté nouvelles   comment le galaffre de Bandas et le grant Carmen avoient couru   en Armenie et fait grant dommage au roy Guion; et aussi comment   le roy Uriien avoit ouy nouvelles qu'ilz avoient entencion de lui   venir faire guerre ou royaume de Chippre.
Et faisoit   le roy son amas de gens d'armes et de navire pour   eulx combatre par mer ou en leur pays mesmes, s'il ne les trouvoit   sur la mer, car il n'avoit pas entencion de les laissier arriver en son   pays.
Et quant Gieffroy scot ceste nouvelle, si jura Dieu que ce   ne seroit pas sans lui, et que trop avoit gardé l'ostel.
Et dist a   Remond et a sa mere que ilz lui voulzissent faire finance pour   aler aidier a ses freres contre les Sarrasins.
Et ilz lui accorderent   par si que il leur jura que dedens un an il retourneroit par devers   eulx.
Moult fu Gieffroy joyeulx quant il ot l'accort de son pere et de   sa mere d'aler secourir ses freres contre les Sarrasins.
Il pria au   chevalier qui estoit venuz de Chippre qu'il voulzist y retourner   aveques lui, et il lui en meriroit bien.
« Par mon chief, dist le chevalier,   on m'a dit que a vostre prouesse ne se puet comparer corps   de chevalier, mais je yray avec vous pour veoir que vous ferez   plus du roy Uriien, vostre frere, et de Guion, le roy d'Armenie,   car ces deux congnoiz je assez.
Par foy,   sire chevalier, dist Gieffroy, c'est petite chose de mon fait envers la   puissance de mes deux seigneurs et freres, mais je vous mercie   de ce que si liberaument m'avez accordé de venir avec moy, et je   le vous meriray bien, se Dieu plaist.
»  Lors fait son mandement, et fist tant qu'il ot bien XIIIJc.
bacinez  et bien IIIJc.
arbalestriers, et les fist traire vers la Rochelle, ou  Melusigne   et Remond estoient, qui y avoient fait arriver moult bel navire   et bien pourveoir et advitaillier de tout ce qui y estoit neccessaire.
Et lors prist Gieffroy congié de son pere et de sa mere et entra en   mer, et furent les voiles levez et se commanderent a Dieu, puis   s'esquippent en la mer, et en pou de heure ot on perdu la veue   d'eulx.
Moult s'en vont roiddement singlant par my la marine.
Mais cy se taist l'ystoire de Gieffroy et de ses gens et parle du   gallaffre de Bandas et du soudant de Barbarie, qui fu nepveu du   soudant qui fu mort en la bataille soubz le cap Saint   Andrieu, au dessoubz de la Montaigne Noire.
L'ystoire dit que le gallaffre de Bandas et le soudant de Barbarie   et le roy Anthenor d'Anthioche et l'admiral de Cordes, ces   quatre avoient fait leur serement que jamais ne fineroient jusques   a temps qu'ilz auroient destruit le roy Uriien de Chippre et le roy   Guion d'Armenie, son frere.
Et avoient bien mis ensemble jusques   a six vins mil Sarrazins, et avoient leur navire tout prest.
Et orent   entencion de arriver premierement en Armenie, et destruire premiers   l'ille de Rodes et puis le royaume d'Armenie, et puis passer   en Chippre et tout destruire et mettre a mort.
Et avoient juré   que ilz feroient le roy Uriien mourir en croix crucifié, et sa femme   ardoir et ses enfans, mais, comme dit le saige: « Fol pense et Dieu   ordonne.
»  Pour l'eure avoit entre eulx pluseurs espies tant d'Armenie comme   de l'isle de Rodes; et la en ot une qui estoit proprement au grant   maistre de Rodes, qui sembloit Sarrasin si bien   que jamais nul ne l'advisast pour autre, et si savoit leur   langaige comme s'il feust nez du pays.
Cellui scot tout le secret   des Sarrasins, et se party d'eulx et vint a Baruth et trouva une   barge qui s'en vouloit aler en Turquie querir marchandise; il se   mist avec eulx.
Et quant ilz porent avoir vent, ilz se vont desancrer   et tant vont singlant par mer qu'ilz virent l'isle de Rodes   et l'approuchierent pour avoir le rafreschissement.
Et l'espie leur   dist qu'il vouloit aler en la ville un petit.
Et ceulx lui dirent, s'il   ne revenoit tost, qu'ilz ne l'attendroient gaires.
« Ne vous en doubtez,   dist il, je revendray tantost.
» Et atant se part d'eulx et vint   en la ville ou il fu bien congneu; et le plus tost qu'il pot, se vint   comparoir devant le grant maistre, qui lui fist moult bonne chiere,   et cellui lui compte ces nouvelles.
Quant le maistre les ot oyes, si   lui demanda: « Est ce verités? » Cellui respond: « Sire, par ma foy,   oïl.
Je les ay veuz.
» Et lors le maistre escripsi ce fait au roy d'Armenie   et au roy Uriien de Chippre, qui tantost rescripsi au maistre   et au roy Guion, son frere, comment ilz se meissent   en mer a toute leur puissance, et attendissent sur le   costé du port de Japhe, car il se trairoit vers la, pour ce que il   savoit bien que le gallaffre de Bandas et ses complices se mettroient   en mer a ce costé.
Quant le roy Guion ouy ces nouvelles, si se mist en mer a tout   bien six mille Ermins armez, et bien mille arbalestriers, et s'en   vint a Rodes, ou il trouva le grant maistre au port.
Et quant le   maistre le vit, si ot grant joye, et lors entra en mer a bien IIIJm.
hommes d'armes, que freres chevaliers que freres sergens d'armes,   que autres estrangiers, qui aloient querant les adventures.
Et ot   bien de VJc.
a VIJc.
que archiers que arbalestriers.
Moult fu belle la   flotte, quant tout fu ensemble, car ilz furent Xm.
hommes d'armes   et environ XVIJc.
que archiers que arbalestriers.
Et sachiez que il   les faisoit moult bel veoir, car ces bannieres venteloient sur ces   vaisseaulx, et l'or et l'azur et les couleurs et les bacinez et autres   harnoiz reluisoient au soleil.
Ilz s'esquippent en mer et tindrent   le chemin du port de Japhe, ou Sarrasins   avoient fait traire leur navire, ainsi comme le roy Uriien leur ot   mandé.
Et cy se taist l'ystoire d'eulx et parle du roy Uriien.
L'ystoire nous dit que le roy Uriien avoit fait son armee parmy   le pays de Chippre et les avoit fait entrer en la mer au port de   Limacon.
Et estoit la royne Hermine ou chastel, avec elle ses   dames et ses damoiselles et Hervy, son filz, qui avoit V.
ans, et   ceulx qui devoient garder le port et le pays.
Le roy ot prins congié   et estoit entrez en mer.
Et pour l'eure il avoit bien XIIIJm.
combatans,   que arbalestriers que gens d'armes.
Et lors furent les voiles   levees, et s'esquippent du port, et s'en vont singlant de tel force   que la royne, qui fu en la maistre tour, en perdy tost la veue.
Et sachiez que le tiers jour après, Gieffroy au grant dent arriva   soubz le Limacon, mais le maistre du port ne le laissa pas entrer   dedens.
Non pourtant fu moult esbahiz quant il appercoit sur les   vaisseaux les armes de Lusignen et es bannieres, si ne scot que   penser.
Mais tantost vint au chastel et   annonca a la royne cest affaire.
Et celle, qui fu moult saige, lui   dist: « Alez savoir que c'est; car, se il n'y a trahison, il n'y puet   avoir que bien, et alez parler a eulx et savoir mon que c'est, et   ayez voz gens tous prests sur le port, s'ilz vouloient arriver par   force, que ilz en feussent contrediz.
» Et cil si fist le commandement   de la royne, et vint aux barrieres entre les deux tours du cloz,   et leur demanda en hault que ilz queroient.
Et lors dist le chevalier   qui autreffoiz avoit esté en Chippre: « Laissiez nous entrer;   c'est un des freres du roy Uriien qui lui vient a secours contre les   Sarrasins.
» Quant le maistre du port oy le chevalier, si le recongnut   et lui dist: « Sire, le roy s'est partiz trois jours a, et s'en va a tout   moult noble armee envers le port de Japhes, car il ne veult pas   que Sarrasins arrivent en son pays.
Mais dictes a son frere que il   et vous a tout XX.
ou XXX.
ou XL.
chevaliers de vostre compaignie,   venez devers ma dame la royne, qui moult sera liee de vostre compaignie   et de vostre venue.
» Et cil le dist a   Gieffroy, qui tantost entra en une galleote, et vindrent a la chayenne,   qui leur fu ouverte, et entrerent ens.
Et trouverent grant foison   de bonne gent qui moult honnourablement receurent Gieffroy et   sa compaignie, et moult se donnoient merveille de son grant et   de sa fierté.
Et dient que ces freres conquerront moult: « Je croy   que cestuy cy ne repassera jamais en son pays tant qu'il aura   conquesté quelque terre que ce soit par deca.
»  Et en ce parlant ilz vindrent ou la royne estoit, qui les attendoit,   qui par la main tenoit son filz Hervieu.
Et a l'approuchier   de Gieffroy, elle s'enclina tout jus a terre.
Et aussi fist Gieffroy   et la dreca en l'embracant moult doulcement, et la baisa.
Et après   lui dist: « Ma dame ma seur, Dieu vous doint joye de quan que vostre   cuer desire.
» Et celle le bienviengna en monstrant grant signe d'amour.
Et lors Gieffroy prist Hervieu, son nepveu, qui estoit a un   genoil devant lui, et le leva entre ses bras en   lui disant: « Beau nepveu, Dieux vous octroit bon admendement.
»  Et l'enfant lui respont: « Grans mercis, beaulx oncles.
» Que vous   feroy je long compte? Gieffroy fu bien festoiez, et fu le port ouvert,   et sa navire mise dedens, et bien rafreschiz.
Et lors dist Gieffroy   a la royne sa seur: « Madame, je m'en vueil aler aprez monseigneur   mon frere, faictes moy avoir quelque bon maronnier qui bien sache   la contree de ceste mer, par quoy je ne faille pas a trouver mon   frere, et je vous en pry tant comme je puis ne scay.
»  A ce respondy la royne: « Mon chier frere, a ce ne fauldrez vous   pas, car, par m'ame, je vouldroye qu'il m'eust cousté mil besans   pour tous perilz eschever, et vous et vostre navire feussiez ensemble   avec le monseigneur, car je scay bien que de vostre venue il aura   grant joye, comme droiz est.
» Et lors elle appela le maistre des   portz et lui dist: « Alez, si me faictes armer une petite galleote   de XVJ.
rammes, et me querez le meilleur   maronnier et le plus sage patron de galee qui nous soit demourez   par deca, pour conduire mon frere devers monseigneur.
» Et cil   respond: « Par ma foy, ma dame, j'ay un rampin tout prest et tout   armé et advitaillié.
Il ne fault fors mouvoir.
» Lors fut Gieffroy moult   lie, et prent congié de sa seur et de son nepveu et de la compaignie,   et s'en vint ou hable, et entra en son vaissel.
Le rampin fu   devant, les voiles sont levees, ilz se empaingnent en mer et s'en   vont si raidement que tantost en perdirent ceulx du port la veue,   et la royne et ceulx qui avec lui estoient en la maistre tour.
Or   les conduise Dieux, car ilz auront bon besoing a nostre baronnie.
Ne demeurra pas quatre jours, ainsi comme vous orrez cy avant   en l'ystoire, que le roy Uriien et son navire exploittierent tant   qu'ilz virent le port de Japhes et le gros navire qui y estoit.
Et   estoit le gallaffre venus, et avoit tout fait traire ens es vaisseaux;   et le soudant de Barbarie et le roy Anthenor   d'Anthioches et l'admiral de Cordes orent fait l'appareil; et   n'y avoit a monter que les chiefs et les grans seigneurs.
Et orent   en conseil que le roy d'Anthioche et l'admiral de Cordes tendroient   l'avant garde et tendroient le chemin de Rodes et y prendroient   terre et la destruiroient, et le gallaffre et le soudant les suivroient;   par quoy, s'ilz avoient a faire, qu'ilz les secourroient.
Et ainsi fu fait, et se partirent le roy et l'admiral a   XL.
mil payens, et tournent leur chemin vers Rodes, que oncques   le roy Uriien ne les apperceut.
Et n'orent pas erré plus de demy   journee qu'ils apperceurent le roy Guion et le navire de Rodes,   et les crestiens les apperceurent aussi.
La veissiez grant effroy   quant ilz orent l'un l'autre avisé au cler et qu'ilz s'entrecongnurent.
Lors les crestiens se mirent en bonne ordonnance.
La commenca   grant effroy de canons et d'arbalestres, d'archiers, de gect   de pierres et de coups de canons.
Et quant vint a l'aborder, la   veissiez gett de lances et de dardes d'archigayes.
Lors se vont abourder ensemble.
La veissiez fiere occision   et fiere meslee, et y ot a ce poindre VJ.
nefs de Sarrasins peries et   effondrees, et moult le firent bien les crestiens et vaillaument.
Mais moult fu grande la force des Sarrasins, et orent moult crestiens   a souffrir et a porter, et eussent esté noz gens desconfiz se   Dieu, par sa grace, n'eust celle part admené Gieffroy et sa navire,   ainsi comme vous orrez cy après en la vraye histoire.
L'ystoire dit que Gieffroy et sa gent singloient par la mer a voile   tendue et a force de vent qu'ilz orent a fin souhait, et approucherent   fort la bataille.
Le rampin qui les conduisoit se approucha   de si prez qu'il les veoit a l'ueil.
Lors vire et dist le patron a noz   gens, et premierement a Gieffroy dist que chascun feust tous prests,   car ilz avoient veu grant gent, et croy que ce sont noz gens et   Sarrasins qui se combatent; or vous mettez en ordonnance, et   nous yrons veoir quelles gens ce sont.
« Or alez, dist   Gieffroy, mais, qui qu'ilz soient, je aideray a la plus   feble partie, voire se ce ne sont mes freres.
» Et lors part le rampin,   et vint jusques prez de la bataille, et oyent ceulx de dedens le   rampin hault crier: « Cordes et Anthioche, » et d'autre part: « Lusegnen   et Saint Jehan de Rodes.
» Lors vindrent dire a Gieffroy: « Sire   ce sont d'un costé Sarrasins, et d'autre costé, crestiens qui crient   Lusegnen et Saint Jehan de Rodes.
Mais certainement ce n'est pas   le roy Uriien monseigneur, mais croy que ce soit le roy Guion   d'Armenie, son frere, et le grant maistre de Rodes qui ont encontré   Sarrasins sur la mer.
Or tost, dist Gieffroy, a eulx tost et   appertement.
»  Et ceulx tirent bonnes voiles a mont, et le vent s'y fiert, et en   vont aussi tost comme un quarrel d'arbalestre, et se fierent ens   ou navire des Sarrasins par tel maniere qu'ilz ne sont pas ensemble   quatre vaisseaux d'une flote.
Et crient Lusegnen a haute   voix.
De quoy Ermins et ceulx de Rodes cuidierent que ce feust   le roy Uriien qui venist de Chippre.
Et lors   recueillent grant cuer et se ravigorent fort.
Et l'admirault et le   roy rassemblent leurs gens ensemble, et courent sus a crestiens de   grant force.
Mais Gieffroy et ses gens qui estoient frez et nouveaulx,   leur coururent sus par telle maniere qu'il sembloit qu'ilz feussent   tous forsennez.
Le vaissel ou Gieffroy estoit s'aborda au vaissel   ou le roy Anthenor d'Anthioche estoit, et s'entragrappent de bons   grappins de fer.
Lors sault Gieffroy dedens le vaissel du roy et   commence a faire grant occision de Sarrasins, et ses gens entre,   d'autre part, et se combatent si vaillaument qu'il n'y ot Sarrasin   qui osast monstrer deffense.
Et en sailly pluseurs en la mer, qui   cuidoient saillir ou vaissel de l'admiral de Cordes qui estoit moult   prez de eulx, que le roy Guion assailloit par grant puissance.
Et   toutesfoiz le roy d'Anthioche se sauva ou vaissel de l'admiral, et   fu tantost son vaissel pris et ce de bon qui estoit dedens, et puis   effondré en la mer.
Et le rampin s'acostoit   des groz vaisseaulx et en perca jusques a quatre; de quoy ceulx   de dedens ne s'apperceurent oncques tant que ilz se treuvent tous   plains d'eaue, et les esconvint perir en la mer.
Que vous en vouldroit   la chose proloingnier? La bataille fu forte et horrible et l'occision   moult hideuse, et furent les Sarrasins moult au bas, et y   ot mais pou de deffense.
Moult fu la bataille forte et dure, mais sur tous le fist Gieffroy   puissaument et les Poictevins qui estoient o lui venus.
Et moult   s'esmerveilloient les Ermins et le roy Guion et le maistre de Rodes   qui ilz estoient et pour quoy ilz crioient Lusegnen.
Mais il n'estoit   pas temps de le enquester quant alors.
Le roy Anthenor et l'admiral   de Cordes virent bien que la desconfiture tournoit sur eulx,   car ilz avoient ja perdu plus de deux pars de leur navire; si firent   sentir au remenant comment ilz se retraissent vers le port de Japhes   pour avoir le secours.
Et ilz s'estoient ja mis en   un vaissel d'avantaige, et prindrent le large de la mer,   et tyrent les voiles amont, et se partent de la bataille.
Et quant   les autres Sarrasins les appercoivent, si s'en va après qui pot; mais   les Ermins et ceulx de Rodes en retindrent la plus grant partie,   qui tous furent mors et gettez a bort.
Mais quant Gieffroy apperceut partir le roy d'Anthioche et l'admiral   de Cordes, si fait tirer bonnes voiles amont et s'esquippe   après, et tout son navire.
Et les suit si asprement qu'en pou d'eure   ot esloingnié Ermins et le maistre de Rodes.
Lors, quant le patron   du rampin l'appercoit, si s'escrie en hault a ses gens: « Après, seigneurs,   car se Gieffroy perissoit son chemin, qu'il ne trouvast   monseigneur son frere, je n'oseroye reparrier devers ma dame.
» Et   lors le roy Guion congnut le patron et lui demanda qui ces gens   estoient qui leur avoient fait si grant secours.
« Par foy, sire, dist   le patron, c'est Gieffroy au grant dent, qui est vostre frere et frere   du roy Uriien.
» Quant le roy Guion l'entent, si s'escrie a haulte   voix: « Levez ces voiles et vous hastez d'aler   après mon frere, car se je le pers, jamais n'auray joye ou cuer.
»  Et ceulx lievent les voilles et en vont après grant aleure.
Mais le   rampin s'en va devant si raidement que en pou de temps il ot   attaint Gieffroy, qui estoit moult prez des Sarrasins, qui moult   approuchoient le port de Japhes.
Cy vous laisseray a parler d'eulx   et vous diray du roy Uriien, qui ja estoit venus sur le port, et avoit   bouté le feu ou navire, mais payens le rescourrent au plus bel qu'ilz   porent.
Mais ilz n'y sceurent mettre tel remede qu'il n'y eust ars   plus de X.
vaisseaulx, que petis que grans.
Et fu l'ost moult fort   estourmy.
Comment le roy d'Anthioche et l'admiral de  Cordes et Gieffroy se vindrent ferir ou havre ensemble pelle melle  Comment le roy d'Anthioche et l'admiral de   Cordes et Gieffroy se vindrent ferir ou havre ensemble pelle melle  En ceste partie dit l'ystoire que tant suivy Gieffroy au grant   dent le roy et l'admiral que ilz approucherent fort du port de Japhe   et se ferirent dedens, et Gieffroy et son navire après, que oncques   n'y voult laissier a entrer, pour chose que on lui monstrast la multitude   du peuple sarrasin qui estoit ja entré ou navire sur le port.
Et tantost commenca Gieffroy la bataille aspre et fiere.
Et de fait   le roy Anthenor et l'admiral de Cordes se firent mettre a terre en   un petit batel et vindrent a Japhe, ou ilz trouverent le gallaffre   de Bandas et le soudant de Barbarie, qui furent moult esbahiz   de ce que ilz estoient retournez, et leur demanderent pour quoy.
Et ceulx leur comptent toute l'adventure, et comment le roy   Guion d'Armenie et le maistre de Rodes estoient desconfiz, si ne   feust un chevalier tous forcenez qui y survint a tout un pou de   gent et crie: « Lusignen! et n'est nul qui a   lui se puist tenir.
Veez le la ou il se combat a voz gens, et s'est   feru ou havre emmy les plus druz, et quanqu'il attaint est destruit   et mis a fin.
» Quant le soudant l'entendy, si n'ot talent de rire,   mais dist: « Par Mahon, on m'a dit de pieca que j'auroye, moy et   pluseurs autres de nostre loy, moult a faire par les hoirs de Lusegnen.
Mais qui pourroit tant faire que il les peust tenir par deca   a terre, et noz gens feussent hors du navire, ilz seroient destruit a   pou de peine.
Par mon chief, dist le gallaffre, vous dictes verité;   et puis qui les auroit desconfiz par deca, la terre par dela seroit   legiere a conquester.
Par foy, dist le soudant, vous dictes verité.
Or faisons traire noz gens hors des vaisseaux, et les laissons arriver   paisiblement.
Mais pour neant en parlent, car ilz yssent moult   appertement, sans ce que il leur feust commandé, car Gieffroy   les assailloit par telle vigour que, au costé ou il estoit, mal soit de   cellui qui demourast en vaissel, que tost ne se traisist a terre.
»  Et Gieffroy fait yssir toutes ses gens après,   et les enchasse jusques a la ville de Japhe; et tous ceulx qui furent   attains furent ruez mors par terre.
Et les fuyans entrerent en la   ville criant: « Trahy! Trahy! » Lors furent les portes fermees et vint   chascun a sa garde.
Lors repaira Gieffroy au navire et commande   a traire ses chevaulx hors, car bien afferme que jamais ne s'en   partira, pour en mourir en la paine, tant qu'il y aura fait telle enseigne   que on congnoisse ens ou pays qu'il y ait esté.
L'ystoire dist que endementres que Gieffroy fist traire ses chevaulx   hors, que le rampin advisa les bannieres et les pennons du   roy Uriien qui fort escarmouchoit le navire des Sarrasins, qui riens   ne savoient que Gieffroy feust arrivez sur terre, car ilz avoient   prins le large et le parfont du port.
Et le roy et l'admiral s'estoient   arrivez dessoubz a l'estroit, qui estoit bien aaisiez a prendre terre,   voire petit de navire.
Et lors le rampin encontra le roy Guion   et ses gens qui lui demandent nouvelles de Gieffroy.
« Par mon   chief, dist le patron, veez le la ou il a prins terre sur les ennemis,   et les a fait par force entrer dedens Jasphes.
Alez prendre terre avecques lui, car il a pou de gent se Sarrasins   ont prins terre.
Et veez la le roy Uriien qui escarmouche leur   navire, a qui je voiz noncier vostre adventure et la venue de Gieffroy,   son frere et le vostre.
Par foy, dist le roy Guion, ce fait a   creanter.
» Et lors se fiert ou havre.
Et le rampin s'esploita tant   qu'il vint au roy Uriien, et le salue haultement, et lui compte   toute l'adventure, ainsi comme vous l'avez ouye, dont il gracie   Nostre Seigneur.
Et lors escrie a sa gent: « Avant, seigneurs barons!   Pensez de bien faire, car noz ennemis ne pevent eschapper que ilz   ne soient ou mors ou pris.
» Et lors se vindrent ferir ou navire si   raidement que les Sarrasins furent tous esbahiz et yssirent qui   mieulx mieulx, des vaisseaux, et s'en vont vers Jasphe.
Et quant   le gallaffre et le soudant virent leurs gens qui estoient traiz a terre,   ilz manderent par druchemant au roy Uriien trieves trois jours,   et qu'il venist prendre place et se logast et rafrechesist ses gens,   et au quart jour il lui livreroit bataille.
Et quant le roy   Uriien l'ouy, si l'accorda, et le fist signifier au roy   Guion son frere et a Gieffroy.
Et estoit ja le roy Guion traiz a terre   avec Gieffroy, et se faisoient grant joye l'un a l'autre, et se logierent   au mieulx qu'ilz porent.
Et le roy Uriien fist sa gent traire   a terre, et fist tendre son logeiz sur la marine, au devant de son   navire.
Et fist venir logier ses freres et le maistre de Rodes emprès   lui, et leur navire trait avecques la soue.
Et lors commenca la joye   grant entre les freres.
Et fut leur ost nombré environ XXIJm.
que   arbalestiers, que archiers, que gens d'armes.
L'ystoire dit que les freres se rafreschirent et leurs gens et s'entrefirent   grant joye les trois jours durans.
Mais durant ce terme,   le soudant de Damas, qui scot la venue des crestiens, manda au   gallaffre et a ses gens qu'ilz ne combatissent pas sans lui, et que ilz   repreinssent encore trois jours trieves, et ainsi le firent, et le roy   Uriien leur accorda.
Et en ce terme les fist le soudant de Damas   deslogier de nuit, et vindrent logier en la praierie soubz Damas,   pour les crestiens traire plus avant ou pays,   car il avoit entencion que jamais pié n'en eschappast.
Et avoit bien   le soudant de Damas assemblé LXm.
payens, et les autres estoient   bien IIIJxx.
mille, et noz gens, que Dieu veulle conforter, n'estoient   sur tout que XXIJm..
Mais quant ilz sceurent que Sarrasins s'estoient   partiz, si furent moult doulent, car bien cuidoient qu'ilz s'en feussent   fouiz.
Mais pour neant s'en doubtent, car avant le tiers jour   ilz les auront en barbe, et leur donront tant a faire qu'ilz en seront   tous embesoingniez.
Atant esvous un drucemant sur un dromedaire, qui descend a   la tente des freres, et les salua moult saigement.
Et les freres lui   respondent a son salut.
Et cil les regarde tous trois moult longuement   avant qu'il parlast, et moult se donne merveille de la grant   fierté d'eulx trois et enseur que tous de Gieffroy qui fu plus grant   et plus fourny des autres sans comparoison.
Et voit la dent qui   lui passe la levre plus d'un grant poux esquachie.
Si en fu si esbahiz   qu'a peine pot il parler.
Mais non pour tant dist il au roy Uriien:   « Sire roy de Chippre, le gallaffre de Bandas et le soudant de Damas   et le soudant de Barbarie et le roy Anthenor   d'Anthioche et l'admiral de Cordes et le roy de Damiette vous   mandent qu'ilz sont tous prestz de vous livrer bataille, et vous   attendent es prez soubz Damas, en belles tentes et en beaulx paveillons,   et vous mandent que vous povez seurement venir logier   devant eulx et prendre place telle qu'il vous plaira, et vous donnent   trieves trois jours depuis ce que vous serez logiez.
Et cependant,   d'un commun accort, vous adviserez la place ou la bataille   se fera; et, par adventure, quant vous aurez veue leur puissance,   vous trouverez aucun amiable traictié a messeigneurs, car a leur   force ne povez vous contrester.
»  Quant Gieffroy au grant dent l'ouy dire ceste parole, si lui a   dit: « Va t en a tes roys, et a tes soudans, et a ton gallaffre, et leur   dy que s'il n'y avoit que moy et mes gens, si les yroye je combatre,   et leur dy que de leurs trieves n'avons nous que faire.
Et dès ce   que tu vendras a eulx, si leur dy que je les deffie, et tantost toy   party decy, je feray assaillir Japhe et mettray tout en   feu et en flambe.
Et tout quanque je trouveray dedens   de Sarrasins, je les feray tous mourir.
Et leur dy, a ton passer a   Japhes, qu'ilz se pourvoient, car je les yray presentement assaillir.
»  Quant le druceman ouy ceste response, si fu tous esbahiz.
Il vint,   sans plus dire, a son dromadaire et monte, car il avoit si grant paour   de la fierté qu'il avoit veue en Gieffroy que tousjours regardoit   derriere lui, de paour que Gieffroy ne le suivist, et dist a lui mesmes:   « Par Mahon, se tous les autres feussent telz, noz gens receussent   grant perte avant ce que ilz feussent desconfiz.
» Il vint a Jasphes et   leur dist comment Gieffroy au grant dent les vendroit assaillir   tantost et qu'il avoit juré qu'il mettroit tout a l'espee quanqu'il   y trouveroit.
Lors les veissiez moult esbahiz; et sachiez qu'il s'en   fui plus de la moitié de ceulx de la ville vers Damas, et emporterent   leur finance.
Et Gieffroy fait sonner ses trompettes et armer sa   gent, et s'en va pour assaillir la ville, qu'onques ne le voult laissier   pour le roy Uriien ne pour le roy Guion,   ses freres, et jura que il y monstrera telles enseignes que l'en congnoistra   bien qu'il aura esté en Surie.
Mais cy se taist l'ystoire de   lui et parle du druceman qui erra tant qu'il vint aux logeis des   Sarrasins devant Damas.
En ceste partie dit l'ystoire que tant chevaucha le druceman   son dromadaire qu'il vint en l'ost devant Damas, et trouva a la   tente du gallaffre les IJ.
soudans et le roy Anthenor d'Anthioche   et l'admiral de Cordes et le roy Gallaffrin de Damiette et pluseurs   autres, qui lui ont demandé quelx nouvelles des crestiens.
Et le   druceman leur respond: « Par mon chief, j'ay bien fait vostre message;   mais, quant je leur ay dit que, quant ilz auroient veu vostre puissance,   que ilz feroient traictié a vous, et que a vous ne voz gens   ne se pourroient ilz tenir, lors l'un d'eulx, qui a ung grant dent   qui lui yst de la bouche devant, n'attendy pas que le roy de Chippre   respondist.
“ Va, dist il, dire a tes roys et a tes soudans que de leur   trieves n'avons nous que faire, ” et s'ilz n'y   avoit que lui et ses gens, si vous combatroit il, et me dist que je   vous deisse, tantost que je vendroye a vous, qu'il vous rendoit   voz trieves et que vous vous gardissiez de lui, et qu'en despit de   vous, il yroit assaillir Japhes et qu'il mettroit le feu par tout et   mettroit tout a l'espee, et aussi que je leur deisse au passer; si fiz   je.
Et sachiez que plus de la moitié de ceulx de la ville s'en sont   venus aprez moy.
Et sachiez que j'ouy ses trompettes sonner pour   aler assaillir.
Et comment cuidiez vous que ce soit grant hideur   de veoir le maintien et la fierté du roy Uriien et du roy Guion, son   frere, et de leurs gens? Saichiez que, au semblant qu'ilz monstrent,   il leur semble que vous ne les doiez oser attendre; et especialment   cellui au grant dent n'a paour fors de ce que vous et voz gens ne   vous enfuiez avant qu'ilz puissent venir a vous.
» Et quant le soudant   de Damas l'entent, si commence a sousrire et lui respondy: « Par   Mahon, a ce que je puis veoir de vostre hardement, vous serez le   premier qui assemblera a la bataille a   cellui au grant dent.
Moy, dist le druceman, a l'eure et au jour que   je l'approucheray, que je puisse, qu'il n'ait une grosse riviere ou   les tours et les murs de Damas ou de quelque autre lieu fort, me puist   Mahon confondre! » Et lors se prist chascun a rire de ce mot.
Mais   telz s'en rist qui puis ce en eust plouré s'il eust peu.
Or vous diray de Gieffroy, qui fist assaillir Japhe et la prist par   force, et mist tout a l'espee quanqu'il pot trouver de Sarrasins, et   fist vuider l'avoir et les garnisons et porter en l'ost et es vaisseaux   et puis fist bouter le feu par tout; puis repaira aux logeiz et requist   a ses freres qu'ilz lui baillassent le maistre de Rodes et ses gens   pour faire l'avant garde.
Et ceulx lui accorderent, de quoy le maistre   de Rodes fu moult liez.
Et celle nuit se reposerent jusques au   matin.
Lendemain, par matin, si comme l'ystoire le tesmoingne, après   la messe ouye, l'avant garde se desloga, et puis la grosse bataille,   et puis le sommage, et après vint l'arriere garde; et fu grant noblesse   de veoir l'ost.
Lors vint un espie a Gieffroy qui lui dist:   « Sire, a demie lieue de cy a environ mille   Sarrasins qui s'en vont ferir a Baruth pour garder le port et la   ville.
» Et Gieffroy lui demande: « Me sauras tu bien conduire la?   Par foy, sire, dist l'espie, ouil.
» Lors dist Gieffroy au maistre de   Rodes qu'il conduisist l'avant garde et qu'il boutast le feu par tout,   par quoy il les peust retrouver par la trace de la fumee.
Et le maistre   dist que si feroit il.
Et lors se part Gieffroy, et l'espie va devant, et   appercoit les Sarrasins qui avaloient d'un tertre.
Et lors lui monstre   l'espie, et Gieffroy en fu moult liez, et fait haster ses gens.
Et quant   il les ot ratains, si leur escrie: « Par Dieu, gloutons, vous ne me povez   eschapper.
» Et lors se fiert entre eulx et abat le premier qu'il attaint   par terre; puis tire l'espee et commence a faire merveille d'armes,   et ses gens d'autre costé.
Mais Sarrasins furent pou, si ne porent   endurer le fais et tournerent en fuye devers Baruth et noz gens   aprez.
Quant les Sarrasins de Baruth virent venir les fuians, si les   congnurent, et avalerent le pont et euvrent la barriere et la porte,   et les fuians entrent dedens.
Mais Gieffroy   les suivoit si asprement qu'il entra pelle melle dedens la ville,   a bien Vc.
hommes, avec les Sarrasins.
Lorsqu'il fu en la porte, si   la commande a garder tant que ses hommes feussent venuz.
Et lors   commenca la bataille forte et fiere, mais neantmoins Sarrazins ne   porent durer, et s'en fuirent vers la porte de Triples, qu'ilz firent   ouvrir.
Et lors qui ot bon cheval, il ne l'oublia pas, mais fiert des   esperons quan qu'il puet devers Triples, et les aucuns qui furent   mieulx montez devers Damas; et Gieffroy et ses gens mectent tout   a l'espee et delivrent toute la ville des Sarrasins, que mal soit du   pié qui y demourast qui ne feust mort, si non ceulx qui s'en vont   fuiant.
Lors fait Geffroy les mors gecter en la mer, et advise la ville,   qui fu forte a merveilles, et le chastel qui siet sur la mer, et le   beau cloz garni de grosses tours pour mettre le navire.
Lors dist   par ses bons dieux que cestui port vouldroit il retenir pour lui, et   y laissa VIJxx.
arbalestriers et IJc.
hommes d'armes de ses gens, et   y sejourna toute celle nuit.
Et le lendemain   prist congié de ses gens et s'en va après l'ost au train de la fumiere,   ainsi comme il avoit dit au grant maistre de Rodes, qui moult   avoit grant doubte que Gieffroy n'eust aucun empeschement, et   aussi avoient ses freres a qui il l'avoit fait assavoir.
Mais pour   neant s'en doubtent, car sempres le verront.
Mais cy se taist l'ystoire   de eulx et de Gieffroy et parle des fuians de Japhe qui sont   venus a l'ost du gallaffre et du soudant devant Damas.
Cy nous dit la vraye histoire que les exilliez qui furent partiz   de la destruction du port de Japhe vindrent devant l'ost a Damas,   a la tente du soudant, ou le gallaffre et les autres roys et admiraux   estoient, et leur comptent moult piteusement la destruction de   Japhe, et comment crestiens ont tout mis a l'espee et arse la ville.
Quant les Sarrasins l'entendirent, si furent moult doulent.
« Par   Mahon, dist le soudant de Damas, moult sont ces crestiens dure   gent et qui pou ressoingnent la mort.
Or voient ilz et scevent bien   que encontre le grant peuple que nous   avons ilz ne pevent avoir victoire et si font semblant que ilz ne   nous resoingnent ne que se nous feussions aussi pou de gens comme   ilz sont.
Par Mahon, dist le soudant de Barbarie, se ilz estoient tous   cuiz, et il feust acoustumé de mengier telle char, il n'en y a pas   assez pour nous repaistre.
Et par ma loy, s'il n'y avoit que moy et   ma gent, si n'en repasseront il ja pié dela la mer.
» Quant le drucemant   l'ouy, si ne se pot tenir de respondre, mais lui dist en hault:   « Sire soudant, se vous aviez veu le roy Uriien et le roy Guion, et   leur fiere contenance, et le maintieng de leurs gens, et la grant,   horrible et resoingneuse fierté de cellui au grant dent, son frere,   il ne vous tendroit ja cure de les envahir comme vous dictes.
Et   sachiez bien, ains que la besoingne soit departie, vous n'en aurez   pas si bon marchié comme vous en faictes maintenant.
Et si ay   tousjours ouy dire que tel menace a la foiz qui a grant paour et   qui puis est batus.
» Et quant le soudant de Damas ouy les mos   du druceman, si commence a rire et lui a dit: « Par Mahon, beau sire,   il a en vous grant hardement; a ce que je   voy de vous, vous vouldrez estre ou premier front de la bataille   pour encontrer cellui a la grant dent.
» Et cellui lui respond: « Par   ma loy, sire soudant, se il n'est encontrez d'autre que de moy, il   puet venir seurement, car je lui tourneray tous jours les talons devers   lui d'une grosse lieue ou de deux loing.
»  Et lors commenca la risee grant entre eux, mais ains qu'il feust   vespres, orent autres nouvelles dont ilz n'avoient talent de rire.
Car les fuyans de Baruth sont venus aux paveillons et ont compté   la perte de Baruth, et comment Gieffroy au grant dent les a chaciez   hors par force, et le remenant occiz.
« Et par Mahon, sire soudant,   sachiez qu'il n'a pas voulenté de fuir, car il a tres bien garnie Baruth   de vivres, de gens et d'arteillerie, et s'en vient grant erre par deca;   et ne voit on que feux et flambe par my le pays, et sont tous les   chemins chargiez de Sarrasins et de Turs mors.
» Quant le soudant   de Damas l'entent, si fu moult doulens.
« Par Mahon, dist il, je croy   que cellui au grant dent a le deable ou corps.
Adont, dist le soudant de Barbarie, je me doubte qu'il ne m'aviengne   ce que on m'a dit.
Et qu'est ce? » dist le soudant de Damas.
« Par mon chief, dist cil de Barbarie, on m'a dit que je seray destruit   par les hoirs de Lusegnen, et pluseurs autres, et nostre loy moult   affeblie.
» Et lors n'y ot si hardy Sarrazin qui n'en tremblast de paour.
Et cy se taist l'ystoire d'eulx et parle de Gieffroy.
En ceste partie dit l'ystoire que Gieffroy au grant dent erra tant   qu'il trouva l'avant garde ou le grant maistre de Rodes estoit,   qui lui fist moult grant feste et fu moult joyeux de sa venue, et   lui demanda comment il avoit exploictié.
Et il lui compta comment   il avoit gaignié Baruth et garnie de sa gent.
La nouvelle en fu tost   sceue par my l'ost.
Et quant le roy Uriien le scot, si dist au roy   Guion, son frere: « Par mon chief, dist il, moult est Gieffroy homme   de grant travail et de haulte puissance; il fera encore, se Dieux   lui donne vie, moult de biens.
Par foy, dist   le roy Guion, mon frere, vous dictes verité.
»  Moult longuement vont les deux freres, parlant ensemble de   Gieffroy.
Et tant chemina l'ost que ilz vindrent a un soir logier   sur une petite riviere, a cinq lieues de Damas.
Et vindrent leurs   espies, qui leur distrent la contenance des Sarrasins.
Lors orent noz   gens conseil que le landemain se logeroit l'ost a une lieue des Sarrasins,   sur une petite riviere, et laisseroient Damas a la main dextre.
Et ainsi fu ordonné et fait.
Et le landemain, par matin, se desloga   l'ost.
Et fu deffendu que nul ne feust si hardy qui boutast feu en   son logeiz ne ailleurs, a celle fin que Sarrasins ne sceussent leur   venue ne apperceussent aucunement.
Et tant cheminerent qu'il   vindrent ou lieu, et se logierent tous ensemble; et firent celle nuit   moult noble guet au costé devers leurs ennemis, et souppa on   parmy l'ost, et couchierent tous armez la nuitie.
Et un pou après   minuit, Gieffroy monta a cheval, avec lui mille combatans, et prist   une guide qui bien savoit le pays, et s'en   va vers l'ost des Sarrasins tout le couvert.
Et avoit assez prez un   pou de bois qui duroit environ demie lieue; et la s'embuscha et   manda en l'ost qu'ilz feussent tous prests comme pour recueillir   leurs ennemis.
L'ystoire nous tesmoingne que Gieffroy monta, au point du   jour, a cheval, a deux cens combatans; et commanda a ceulx de   l'embusche que, pour chose qu'ilz veissent, qu'ilz ne se desbuchassent   tant qu'ilz verront ressortir ceulx qui l'enchaceront, car il   s'en va estourmir l'ost.
Et ceulx dirent que ilz feroient son commandement.
Atant se part Gieffroy et vint sur une petite montaigne,   entre le point du jour et soleil levant, et voit l'ost tout   quoy, et n'y oït on rien, ne que s'il n'y eust nullui.
Lors fut moult   doulent quant il ne scot plus tost leur couvine, car, se ses freres et   leurs gens feussent la, ilz eussent eu grant marchié de Sarrasins.
Mais il jure Dieu, puis qu'il est si près d'eulx, qu'il leur fera sentir   sa venue.
Lors dist a ses gens: « Chevauchons et gardez que vous ne   faictes frainte que je le vous diray.
» Et   ceulx dirent que non feroient ilz.
Et lors chevauchent ensemble   tout coyement et entrent en l'ost, et voient qu'ilz dorment de tous   costez.
Gieffroy voit et appercoit le grant peuple qu'ilz estoient.
Si   dist: « Par foy, se c'estoient gens de fait, ilz feroient moult a doubter.
»  Lors chevauchent ensemble tant qu'ilz vindrent aussi comme   ou millieu de l'ost, sans eulx riens meffaire.
Et lors advise Gieffroy   une moult riche tente.
Et cuidoient bien que ce feust la tente du   gallaffre ou de l'un des soudans.
Lors dist a ses gens: « Or est temps   d'esveillier ceste mastinaille, qui ont trop dormy.
Or avant, enfans,   pensez de tout quanque vous encontrerez mettre a l'espee.
» Et lors   s'en viennent a l'entree de la tente, et entrent ens X.
chevaliers   de Poictou qui estoient descenduz, et tirent bonnes espees et fierent   par my testes et par my bras.
La commence la noise.
En celle tente   estoit logié le roy Gallafrin de Damiette, qui sailli de son lit, et   bien s'en cuida fuir par derriere.
Mais Gieffroy l'advisa et lui donna   si grant coup de l'espee, qui fu pesante et   trenchoit comme un raseoir, que il le fendy jusques en la cervelle,   et le Sarrasin chiet mort.
Mal soit il du Turc qui de la tente eschappast.
Les dix chevaliers yssent hors et remontent a cheval.
Lors   crient Lusegnen a haulte voix et s'en retournent par ou ilz estoient   venuz, tuant et abatant quanqu'ilz encontrent en leur voye.
L'ost s'estourmy; chascun se court armer.
La nouvelle est venue   jusques a la tente du soudant de Damas, qui demande quelle noise   c'estoit que il ouoit la hors.
Et un Sarrasin, qui venoit de celle   part et avoit la dextre partie de toute la teste tranchie, tellement   que l'oreille lui pendoit sur l'espaule, lui dist: « Sire, ce sont deables   qui sont entrez en vostre ost, qui tuent et abatent tout quanqu'ilz   treuvent en chemin.
Ilz vous ont ja occiz vostre cousin le roy Gallaffrin   de Damiette.
Ilz crient Lusegnen a haulte voix.
Quant le   soudant l'entent, si fait sonner ses trompettes, et s'arment par my   l'ost.
Le soudant fiert après, a Xm.
Sarrasins.
Et Gieffroy   s'en va atout ses gens par my l'ost, faisant grant occision   et grant dommage de Sarrasins; ilz furent desarmez, si ne   porent durer.
Et sachiez que, avant qu'ilz partissent de l'ost, ilz   en mirent, que mors que navrez, plus de VIIJm..
Et quant ilz furent   hors des logés, si en vont tout le pas, et le soudant après moult   hastivement.
»  Moult fu le soudant de Damas doulent quant il appercoit l'occision   que crestiens ont faicte de ses gens.
Il jure Mahon et Appolin   qu'il s'en vengera temprement et dist que jamais n'aura pitié de   crestien que tous ne soient mors.
Lors yssy des logeis a Xm.
Sarrasins   et sieut Gieffroy et sa gent moult asprement, et après lui viennent   Sarrasins qui mieulx mieulx.
Gieffroy en commande a fuir ses   gens vers l'ost.
Et il se boute ou boys avec ceulx qui estoient demourez,   pour eulx ordonner.
Et le soudant chace moult despourveement   et a force de chevaulx, et passe par devant le bois ou   l'embusche estoit.
Et les fuyans envoient en l'avant garde pour eulx   adviser de ce fait.
Et le maistre de Rodes estoit ja   montez, et estoient dessoubz sa banniere en belle bataille   au dehors de l'ost, et estoient bien VIIJm.
combatans, par my les   arbalestriers, quant il percoit noz gens qui venoient et le soudant   atout ses Sarrasins qui les achacoient a desroy.
Si leur vint a l'encontre   et les recoipt en sa bataille, et les fait mettre en arroy.
Lors   s'en vont a l'encontre du soudant, les lances baissiees.
La ot fiere   assemblee, car en pou d'eure furent Sarrasins desconfiz, car si bien   les recueillent crestiens que pou en y ot qui n'abatist le sien aux   lances baissier.
La crient Rodes et Lusegnen.
Et quant le soudant   voit sa perte, si recule tout le pas en rassemblant sa gent et en   attendant les autres qui venoient.
Et atant en rassembla bien Xm..
Mais Gieffroy sailly de l'embusche et commence a ferir, il et ses   gens, sur ceulx qui le suivoient le soudant sans ordonnance, qu'en   pou d'eure en ot mis IIJm.
mors par le chemin.
Lors s'en refuient   pluseurs devers l'ost et trouverent le gallafre et le soudant de Barbarie   et le roy Anthenor et l'admiral de   Cordes, qui leur demandent dont ilz venoient.
Et ilz dirent qu'ilz   venoient de la bataille ou le soudant de Damas estoit desconfiz.
Dont ilz furent moult desconfortez et ne sceurent que faire.
Mais   tousjours venoient Sarrasins raffuiant, qui disoient comme les   premiers.
Or vueil je repairier a la bataille.
La bataille fu moult horrible et moult crueuse, et bien s'i porta   le soudant de Damas depuis qu'il ot raliez ses gens.
Atant esvous   Gieffroy qui leur court sus d'un costé, et le maistre de Rodes de   l'autre.
La ot maint Sarrasin occiz et mort et renversé par terre.
Que vous feroye je long compte? Ilz se sentent assailliz de tous   costez; si ne se porent plus tenir, et se commencent a desfouchier.
Et quant le soudant appercoit la perte, si yst de la bataille et   tourne la targe derriere le doz, et fiert le cheval des esperons, et   s'en va grant aleure vers l'ost des payens.
Et Gieffroy estoit a ce   costé, qui bien l'en apperceut aler, et bien voit a son riche   harnoiz qu'il convient que ce soit uns des grans seigneurs   sarrasins.
Lors broche le cheval des esperons après le soudant   et lui escrie: « Tourne devers moy, ou tu es mort.
Mais j'auroye   grant vergoingne se je te feroye par derriere.
Et toutesfoiz, se tu   ne tournes, faire le me convient.
» Quant le soudant ouy ce mot, si   hurte le cheval des esperons plus fort que devant.
Et le cheval en   va si raidement qu'il semble que ce soit fouldre qui descende du   ciel, et Gieffroy aprez grant aleure et est moult doulent de ce qu'il   ne le puet actaindre, et toutesfoiz il commence fort a approuchier.
Et lui escrie: « Sarrasin, tu es faulx et recreuz, quant tu es si bien   montez et si noblement armez, qui t'en fuiz pour un homme seul.
Tourne, ou je t'occiray en fuiant, combien que je le face moult a   envis.
»  Lors, quant le soudant ouy dire a Gieffroy qu'il fuioit pour un   homme seul, si ot grant vergoingne.
Et se voit a la corniere du   bois prez de son ost, ou propre lieu ou   Gieffroy avoit assise l'embusche la matinee.
Lors arreste le cheval   et tourne devers Gieffroy et joint la targe au piz et met la lance   sur fautre, et demanda a Gieffroy qui venoit de grant randon:   « Dy, va, crestien, qui es tu, qui si hastivement viens après moy?   Par Mahon, tu porras bien avoir fait ton dampnement.
» Et Gieffroy   lui respond: « Si pense je a estre venus pour le tien.
Mais puis   que mon nom veulz savoir, je le te diray, car pour toy ne le celeray   je pas.
Je suiz Gieffroy au grant dent, frere du roy Uriien de Chippre   et de Guion, roy d'Armenie.
Et tu, qui es? Par Mahon, dist le   soudant, et tu le sauras.
Je sui le soudant de Damas.
Et saiches que   je ne feusse pas si liez qui me eust donné cent mille besans d'or   que de toy avoir trouvé si a mon aise.
Car tu ne me pues eschapper.
Je te deffy de par Mahon, mon dieu.
Par mon chief, dist Gieffroy,   toy ne ton dieu ne prise pas un chief d'ail pourry.
Car   ja me trouveras de plus prez a ta pute estraine, se   Dieu plaist.
»  Or dist l'ystoire que les deux barons, qui furent de noble cuer   et de haulte puissance, s'esloingnent l'un de l'autre, et joingnent   les targes contre leurs pitz, et brandissent leurs lances, et estraingnent   les costez, et s'embronchent les chiefs es heaumes, comme   vassaulx duiz du mestier d'armes, et laissent courre les chevaulx   tant comme ilz pevent.
Et se viennent ferir des fers des lances aguz   et trenchans sur le comble des escuz par telle maniere qu'il n'y ot   nerf ne aiz qui ne feust perciez de part en part, tant que les fers   des lances vindrent joindre sur les pieces d'acier, de si grant force   que il n'y ot si bon cheval qui ne chancellast et ploiast l'eschine,   et la lance du soudent vola en pieces.
Ce ne fist pas celle de Gieffroy,   car elle estoit d'un gros plancon de chesne fort, et il emploia   toute sa force a bien ferir, et oncques ne pot empirer la piece d'acier.
Mais le soudant fu tellement attaint qu'il   convint le maistre et le cheval voler par terre, et fut tellement estourdy   qu'il ne voit ne ot ne entent.
Lors cuida Gieffroy descendre   pour savoir en quel point il estoit.
Mais il appercoit venir bien LX.
Sarrasins, qui lui escrient: « Par foy, faulx crestien, vostre fin est   venue.
» Et quant Gieffroy les entent, si broche le cheval des esperons   et brandist la lance.
Le premier qu'il attaint fait voler mort   par terre.
Et ains que la lance lui faulzist, il en aterra jusques a   VIIJ..
Et ceulx l'assaillent de tous costés.
Et il print l'espee et la   tint empoignie, et la veist on vaillance de cuer d'omme en deffendant   sa vie, et abatre Sarrasins tant que tout autour de lui est   la place toute vermeille de sang.
Et ils lui gettent lances et dars,   et se peinent moult de lui aterrer.
Et lors le soudant se redrece   en piez, tous estourdiz, comme s'il feust levez de dormir en seursault.
Et voit son cheval d'encoste lui, si remonte en regardant la   bataille, et bien advise Gieffroy qui faisoit grant   occision de ses Sarrasins.
Et estoit Gieffroy navrez en pluseurs   lieux.
Lors s'escrie le soudant: « Avant, frant Sarrasins.
Par   Mahon, s'il nous eschappe, je n'auray jamais le cuer joyeux.
Qui   cestui pourroit avoir affiné, le remenant ne feroit que un pou a   doubter.
» Lors fu Gieffroy assailliz de tous costez, et il se deffent   hardi comme lyon, que mal soit du Sarrasin qui a coup l'oze attendre,   mais lui gettent de loing lances et dars, et lui traient sang   en pluseurs lieux.
Mais il ne semble pas qu'il lui en soit a riens,   ains leur court sus comme le loup familleux fait a la brebis.
« Par   Mahon, dist le soudant, ce n'est pas uns homs, mais est un mauffez   ou c'est le dieu des crestiens qui cy est venus pour destruire   nostre loy.
» En ceste adventure fut Gieffroy bien deux heures.
En ceste peine et en ce peril fu Gieffroy tant que la survint le   nouvel chevalier qui avecques lui avoit esté en Yrlande, lequel   l'avoit bien veu partir de la bataille après  le soudant.
Si l'avoit suivy a IJc.
bacinez, car il l'amoit moult  durement.
Et lors qu'il approuche du bois, si appercoit la bataille et   voit le soudant qui moult se penoit de dommagier Gieffroy.
Lors   escrie a sa gent: « Avant, seigneurs bacheliers, veez la Gieffroy qui   se combat tous seulz a la gent Mahommet.
Qui ore ne lui aidera,   honny soit il de Dieu! » Et ceulx lui respondent: « Mal ont Sarrasins   acointié sa venue.
» Lors brochent les chevaulx tous ensemble et   viennent a la bataille.
Mais sitost que le soudant appercoit le   secours, si broche le cheval des esperons et s'en va vers l'ost, et   laisse ses gens en celle adventure, qui fut telle que onques puis   n'en vit pié en vie, car tantost furent occiz.
Quant Gieffroy voit le nouvel chevalier qui si bien l'avoit secouru,   si l'en mercie moult.
Et lui dist: « Mon ami, telles roses fait il bon   mettre en son chappel.
Le seigneur qui a son hostel garny de tele   fleur de chevalerie et de gentillece, amant et craingnant honneur,   doit et puet seurement reposer.
Sire, dit le   nouvel chevalier, je n'ay fait chose dont vous me doyez point de   guerredon.
Car tout preudomme se doit prendre garde de l'onneur   et du prouffit de son maistre ou de son seigneur; et dont, puis que   c'est chose deue, il n'y chiet point de guerredon.
Mais partons nous   de cy, car il est bien temps de reposer.
Car vous avez fait journee   assez qui bien doit souffire, et aussi nous sommes pou de gent et   prez de noz ennemis, qui ont grant puissance, et si avez besoing   et mestier que voz plaies soient visitees, et aussi il me semble qu'il   vault mieulx que nous repairons vers l'ost de nostre voulenté que   par force nous y convenist repairier, car il n'est mie doubte qui   retourne fuyant en chace de ses ennemis, qu'il n'y puet avoir se   blasme non, combien que on dit qu'il vault mieulx fuir que mauvaisement   attendre.
» Gieffroy sent bien qu'il a droit.
Si lui a respondu:   « Beau sire, nous ferons a vostre conseil a ceste foiz.
» Et atant se   partent de la place et s'en vont vers leurs logeiz, et treuvent tous   les champs jonchez de Sarrasins mors.
Et   sachiez que payens perdirent celle matinee plus de XXVm.
Sarrasins   qui furent mors par armes et de paour des faiz d'armes que on   rapporta en leur ost que crestiens faisoient, et s'enfuy bien prez   de XLm..
Et sachiez que les deux soudans et le gallaffre et le roy   Anthenor et l'admiral de Cordes ne trouverent de VIJxx mille qui   y furent au soir que IIIJxx mille, dont ilz furent moult esbahiz.
Or diray de Gieffroy, qui repaire en l'ost, ou il fut moult festoiez   de ses freres et de la baronnie.
Et furent ses plaies tentees, mais   les mires dirent qu'il n'y avoit chose par quoy il se laissast aarmer,   dont ilz louerent Dieu.
Or vous diray du soudant.
L'ystoire dit, quant le soudant se fu party de la bataille, qu'il   erra tant qu'il vint en l'ost, qu'il trouva tout esbahy, car ilz cuidoient   qu'il feust mort.
Lors, quant ilz le virent, si lui firent moult   grant joye et lui demandent comment il avoit exploictié.
« Par Mahon,   dist le soudant, assez petitement, car mes gens   sont tous mors.
Et sachiez que je m'en venoye coyement de la   bataille et cuidoie venir querre le secours, mais le deable au grant   dent m'apperceut, et me convint jouster a lui.
Mais sachiez que je   ne senty oncques si rude coup comme de lui.
Car sachiez qu'il rua   moy et mon cheval par terre si durement que je n'oy ne entendy,   et juz long temps a la terre tous estourdiz.
Mais Mahon, qui pas ne   me vouloit perdre, m'envoya secours de LX.
Sarrasins, qui moult   fort assaillirent Gieffroy, qui lors se deffendi moult vaillaument et   fist grant occision de noz gens.
Et, d'autre part, il fut moult fort navrez   en pluseurs lieux, ne sa deffense, je croy, ne lui eust eu mestier,   mais deables y admenerent bien IJc.
crestiens, qui toutes noz gens   mirent a destruction.
Et quant je vy ce, je me party coyement de   la bataille.
Par mon chief, dist le gallaffre, il vous est bien cheu   d'estre ainsi eschappé des mains d'un tel ennemy.
»  Et tous les autres dirent que c'estoit voir.
Le soudant se   desarma, et se reposerent les deux osts cellui jour et le landemain,   sans courir l'un sur l'autre.
En ceste partie dit l'ystoire que le tiers jour, par matin, firent   noz gens armer toute leur ost, et ordenerent leur bataille, et laissierent   garde aux logeiz, et aussi pour les navrez garder, dont il   en y ot aucuns, mais non gaires.
Et s'en vont cheminant, les bannieres   au vent et la bataille rengie.
En l'avant garde estoit Gieffroy et   le maistre de Rodes et leurs gens, avec bons arbalestiers sur les   esles.
Et en la grosse bataille estoit ly roys Uriiens, et en l'arriere   garde estoit le roy Guion.
Et tant s'exploictent qu'ilz voient l'ost   des Sarrasins.
Lors oyssiez la, se vous y feussiez, grant effroy.
Sarrasins crient   a l'arme.
Mais avant que ilz se peussent estre armez ne ordonnez,   Gieffroy et le maistre de Rodes et leurs gens se fierent es logeis,   et y ot grant occision.
Et reculerent les deux soudans et le gallaffre   et le roy Anthenor d'Anthioche et l'admiral   de Cordes tout hors de leurs logeiz et la ordonnerent leurs batailles.
Et noz gens passent tout par my leurs tentes sans y arrester ne   prendre ne pillier chose qui y feust, car ainsi fu crié sur la hart.
Ilz virent leurs ennemis rengiez sur les champs, si leur vont courir   sus.
La ot grant et horrible mortalité es batailles assembler.
Bien   assaillent crestiens et bien se deffendent Sarrasins.
La ot grant noise   et grant triboulement.
L'un crie Damas, l'autre Barbarie, l'autre   Bandas, l'autre Anthioche, et aucuns crient Cordes, et noz gens   crient Luseignen.
La ot maint mort renversé l'un sur l'autre.
Les   batailles sont assemblees tout en une ambrouche.
La font les trois   freres tant d'armes que tous ceulx qui les voient en sont esbahiz.
Le soudant de Damas et le soudant de Barbarie appercoivent les   trois freres qui font grant occision de leurs gens, si leur vont courir   sus a XXm.
payens.
La renforca la bataille forte et horrible.
La   souffrirent crestiens grans faiz, et sont reculez   le long d'une lance.
Et quant les trois freres et le maistre de Rodes   le voient, si en sont moult doulens.
Lors crient: « Luseignen! Avant   seigneurs barons! Ceste chiennaille ne se pevent gaires tenir.
» Et   crestiens se revigourent et font un poindre sur les Sarrasins.
La   fu la mortalité grande.
Atant et vous Gieffroy par la bataille, la targe tournee derriere   le dos, et tenoit l'espee empoignie a deux mains, et voit l'admiral   de Cordes qui moult couroit sus a crestiens.
Gieffroy le fiert par   telle vertu, a ce que l'espee fu dure et pesans et qu'il y mist toute   sa force, que l'espee lui coula jusques en la cervelle, que oncques   le bacinet ne l'en pot garantir, et l'abat a terre mort jus du destrier.
La fu grant la foule, car les deux soudans y admenerent leur puissance,   et cuidoient bien redrecier l'admirault, mais pour neant   s'en peinent, car il est mort.
Atant et vous le roy Uriien, l'espee   ou poing, et voit le soudant de Barbarie, qui moult le heoit pour   son oncle le soudant qu'il avoit occiz en Chippre.
Le roy entoise   l'espee et fiert le soudant de si grant force   qu'il lui envoye le bras jus, tant qu'il ne tenoit qu'a deux tendans   dessoubz l'aisselle.
Quant il senty le cop, si se part de la bataille   et se fist mener par X.
de ses hommes a Damas, et la se fist appareillier.
Et tousjours se combatent Sarrasins, car le soudant de Damas   et le gallaffre de Bandas et le roy Anthenor les tiennent en vertu.
La ot grant douleur et grant pestillence, et sachiez que crestiens   y orent grant dommage, et les Sarrasins furent bien dommagiez   de XLm.
Turs.
Et dura la bataille jusques au soir, qu'ilz se departirent   et se retrairent chascun en son logeiz.
Et le lendemain, par matin,   se retraist le soudant et le gallifre et le roy Anthenor et leurs gens   dedens Damas.
Et quant Uriien et les autres crestiens le scorent,   si se vindrent logier devant.
Et sachiez qu'ilz estoient moult affebliz,   et en y ot la plus grant partie de navrez.
Et ainsi se reposerent bien   VIIJ.
jours, sans escarmouchier la ville ne ceulx dedens.
Et aussi   ceulx de dedens ne firent oncques saillie nulle.
L'ystoire dit que moult fu le roy Uriien   et ses deux freres et le maistre de Rodes courrouciez de la perte de   leur gent, et bien voient que, se Sarrasins croissent de gens, qu'il   leur en pourroit bien mal venir, car ilz avoient bien perdu VIIJm.
de leurs gens, que uns que autres.
Et, d'autre part, fut le soudant   et les autres de la ville moult esbahiz, car ils ne savoient pas la   perte que les crestiens avoient receue.
Si orent conseil qu'ilz requerroient   au roy Uriien une journee de traictier sur forme de paix, et   le firent.
Et le roy Uriien ot conseil que il l'accorderoit.
Et fu la   journee assignee par accort au tiers jour, entre les logeiz et la ville,   et furent les trieves donnees ce pendant, et livrerent bons ostages.
Lors vindrent ceulx de la ville en l'ost marchander et vendre   de leurs marchandises.
Et ceulx de l'ost leur vendoient des choses   qu'ilz avoient conquises.
Lors vindrent a la journee les Sarrasins   et leur conseil.
Et, d'autre part, vint le roy Uriien et tous les barons   de l'ost crestien, et parlementerent tant d'un costé et d'autre qu'ilz   furent d'accort par my tant que les Sarrasins leur restituerent et   rendirent quant qu'ilz avoient frayé sur le   voyage, et pour raler dont ilz estoient venuz.
Et, chascun an, deurent   payer et donner au roy Uriien XXXm.
besans d'or.
Et furent   les trieves criees cent ans et ung jour, et en furent les chartres   seellees.
Et ot en convenant le soudant de Damas et le gallifre de   Bandas et le soudant de Barbarie, qui fort se douloit de l'espaule   que le roy Uriien lui avoit blecie, et le roy Anthenor d'Anthioche,   que jamais ne porteroient dommage au roy Uriien, ne au roy Guion,   ne au maistre de Rodes, ne a leurs gens; et que, se autres roys   sarrasins leur vouloient porter dommage, que ilz leur feroient   assavoir.
Et par tant le roy Uriien leur enconvenanca que, se ilz   avoient guerre a nul roy sarrasin pour ceste cause, que il leur vendroit   aidier a toute sa puissance.
Et aussi ot le roy Guion d'Armenie   et le maistre de Rodes.
Et ainsi fut l'accort fait, et se retrairent les freres et le maistre   et leurs gens au port de Japhe, et les convoierent le galliffre et le   soudant de Damas et le roy Anthenor, a moult grant noblesce   de Sarrasins.
Et estoit le soudant moult   en amourez de Gieffroy, et lui tenoit tousjours compaignie, et lui   offroit tousjours tout le plaisir qu'il lui pourroit faire.
Et Gieffroy   l'en mercia.
Et le mena le soudant en Jherusalem, qui pour lors   n'estoit pas reparee ne refremee de la destruction que Vaspasien   et Thitus, son filz, y orent faicte, quant ilz vindrent vengier la mort   Jhesucrist aprez son crucifiement.
Et donna Vaspasien, emperiere   de Romme, XXX.
Juifs pour un denier, en remembrance qu'ilz orent   achaté le precieux corps Jhesucrist XXX.
deniers.
Et demoura   Gieffroy IIJ.
jours ou sepulcre en devocion.
Et en ce pendant y vint   le roy Uriien et le roy Guion, son frere, et le maistre de Rodes, et   moult grant foison de crestiens.
En ceste partie nous dit l'ystoire que, quant noz crestiens   orent fait leur devocion au saint sepulcre, que ilz s'en repairerent a   Japhes, ou ilz trouverent que tout estoit mis es vaisseaulx.
Lors   prindrent congié du galliffre et du soudant et du roy Anthenor, et   leur donna le soudant de moult beaulx   joyaulx, et especiaument a Gieffroy.
Et pour poy, se ne feust pour   leur loy enfraindre, ilz se feussent entrebaisiez.
Sarrasins s'en partent, et noz gens entrent en leur navire, et singlent   tant qu'ilz vindrent en Armenie, et descendirent les haulx   barons au port, et vindrent ou chastel ou la royne Florie et Remond,   son filz, estoient, qui povoit avoir environ IIIJ.
ans.
Elle festoya   moult le roy Uriien et son frere Gieffroy, et fu la feste grant.
Et après   se partirent de la le roy Uriien et Gieffroy, son frere, et le maistre   de Rodes, et prindrent congié du roy Guion et de la royne Florie.
Puis entrerent en mer et vindrent en Rodes, ou le maistre les festoya   IIIJ.
jours bien et grandement.
Et au Ve prindrent congié du   maistre et entrent en mer.
Et tant nagierent qu'ilz vindrent au port   du Limacon, ou estoit la royne Ermine, qui fu de nouvel relevee   de gesine, et avoit un filz qui ot a nom Griffon, et n'avoit pas   encores six sepmaines.
Et quant elle scot leur venue, si fu moult   joyeuse, car ja lui avoit on compté comment   ilz orent exploictié.
Et sachiez qu'elle receupt le roy son mary tres   humblement, et bienviengna Gieffroy de bon cuer.
La feste fu grant,   et mena le roy Uriien Gieffroy esbatre par my tout son royaume.
Et quant il fut temps, Gieffroy print congié, combien que le roy   Uriien lui destournast quanqu'il pot bonnement.
Mais Gieffroy   dist qu'il l'avoit en convenant a son pere, au partir, qu'il reseroit   devers lui au chief de l'an, et s'il demouroit plus, il lui fauldroit de   convenant.
Et le roy lui pria, et aussi fist la royne, qu'il les veulle   recommander a leur pere et a leur mere.
Et Gieffroy dist que si   feroit il.
A tant prent congié et entre ou vaissel.
Comment Gieffroy entre en mer pour arriver  au port de la Rochelle.
Comment Gieffroy entre en mer pour arriver   au port de la Rochelle.
En ceste partie dit l'ystoire que Gieffroy singla tant, et sa gent,   par la marine, qu'il arriva a un soir a la Rochelle, ou il fu moult   bien festoiez.
Et le lendemain s'en party, et vint tant par ses journees   qu'il vint a Meurvent, et la trouva son pere et sa mere, qui ja   sceurent tout l'affaire, comment il avoit fait, et ses freres, oultre   la mer.
Et conjoirent moult Gieffroy, et aussi firent les autres enfans,   ses freres.
Et tint Remond grant court et donna moult de beaulx   dons a tous ceulx qui avoient esté avecques Gieffroy ce voyage.
Et dura bien la feste VIIJ.
jours, et au IXe departy, et se tint chascun   pour content.
Or advint en ce temps qu'il ot un jayant en Gueurrande, en qui   avoit si grant orgueil que par sa force il mist tout le pays en patiz   jusques a la Rochelle.
Et en estoient les gens du pays moult chargiez,   mais ilz n'en osoient mot dire.
Nouvelles en vindrent a Remond,   qui moult en fu doulent.
Mais il n'en monstra   nul semblant, afin que Gieffroy ne le sceust, pour doubte qu'il   n'alast combatre le jayant, car il le sentoit de si grant cuer qu'il ne   lairoit point qu'il n'y alast.
Mais il ne pot estre si celé que Gieffroy   ne le sceust.
« Et comment diable, dist Gieffroy, mes deux freres et   moy avons tant fait que nous avons treu du soudant de Damas   et de ses complices, et ce mastin puant, qui est tout seul, tendroit   le pays de mon pere en patiz! Par mon chief, mal le pensa, car il   lui coustera moult chier, car ja n'y lerra autre gage que la vie.
»  Lors vint a son pere et lui dist: « Monseigneur, j'ay grant merveille   de vous, qui estes chevalier de si hault affaire, comment vous   avez tant souffert de ce mastin Gardon, le jayant, qui a mis vostre   pays de Guerrande en patiz, et autre pays d'environ, tant du vostre   comme de l'autrui, jusques a la Rochelle.
Par Dieu, c'est grant honte   a vous.
» Quant Remond l'entent, si lui respond: « Gieffroy, beaulx   filz, il n'a gueres que nous n'en savions nouvelles, et avons souffert   pour amour de vostre venue, car nous   ne voulions pas troubler la feste.
Mais ne vous chault, car Gardon   sera bien paiez de sa desserte.
Ja lui occist Hervieu, mon pere,   son ayol en Pointieuvre, si comme on me dist en Bretaigne, quant   je y fus combatre Olivier de Pont le Leon, pour la trahison que   Jossellin, son pere, avoit faicte a mon pere Hervy de Leon.
»  Dont respondy Gieffroy.
« Je ne scay ne ne vueil enquester des   choses passees; puis que mes ancesseurs en ont eu l'onneur et en   sont venus a leur dessus, il me souffist.
Mais de present ceste injure   sera admendee.
Monseigneur, il ne vous en fault ja mouvoir pour   un tel ribaut.
Par les dens Dieu, je n'y menray seulement que dix   chevaliers de mon hostel pour moy tenir compaignie, non pas pour   aide que j'en veulle avoir contre lui, mais pour moy acompaignier   pour honneur.
Et a Dieu vous commant, car je ne fineray jamais   ains l'auray combatu corps a corps.
Ou il me aura ou je l'auray,   comment qu'il soit, a mon plaisir.
» Et quant Remond entent   ceste parole, si en fu moult yriez et lui dist: « Puis   qu'il ne puet estre autrement, va a la garde de Dieu.
»  Lors prent congié de son pere et de sa mere et s'achemine, lui   XJe de chevaliers, et s'en va vers Guerrande, ou lieu ou il pense   plus tost trouver le jayant Gardon.
Et en va par tout enquestant.
Mais bien y ot qui l'en dist nouvelles; et lui demanda l'en pour   quoy il le demandoit.
« Par foy, dist Gieffroy, je lui apporte le patiz   qu'il a prins par son fol oultraige sur les gens de la terre de monseigneur   mon pere, en la pointe du fer de ma lance; car, jamais,   tant comme je vive, autre patiz n'en aura, et deusse mourir en la   peine.
» Quant les bonnes gens l'ouyrent ainsi parler, si lui dirent:   « Par ma foy, Gieffroy, vous vous entremettez de grant folie, car   telz cent que vous estes n'y pourroient durer.
Ne vous chault,   dist Gieffroy, n'en aiez ja doubte; laissiez m'en avoir la paour tout   a par moy.
» Et ceulx se teurent atant, qui ne l'oserent courroucier,   car ilz doubtoient trop la grant fierté dont il estoit plain, et le menerent   a moins d'une lieue du retrait du   jayant, et ilz lui dirent que sempres le devroit trouver.
Et il respondy:   « Je le verray voulentiers, car pour le trouver suiz je venus.
»  Et cy se taist l'ystoire de Gieffroy et commence a parler de Remond   et de Melusigne.
L'ystoire nous tesmoingne que Remond et Melusigne estoient a   Mervent, et vint a un samedy que Melusigne se esconsoit de   Remond cellui jour, comme il lui avoit promis que jamais le samedy   ne mettroit peine d'elle veoir, et si n'avoit il fait jusques a ce jour,   et n'y pensoit a nulle chose du monde fors ques a bien.
Un pou   devant disner lui vindrent nouvelles que son frere le conte de   Forez le venoit veoir, dont il fu moult joyeux.
Mais depuis en fut   il moult courrouciez, ainsi comme vous orrez en l'ystoire cy après   ensuivant.
Remond fist grant et noble appareil pour recevoir son   frere, et moult estoit liez de sa venue.
Quant Remond scot que il fu prez, il lui ala a l'encontre et le   bienviengna moult liement.
Lors alerent   a la messe, et après le service divin, vindrent en la sale et laverent   et s'assistrent a table et furent bien servis.
Las! Or commence une   partie de la doulereuse tristece Raimond.
Son frere ne se pot tenir   que il ne lui demandast: « Mon frere, ou est ma seur? Faictes la   venir avant, car j'ay grant desir de la veoir.
Beau frere, dist Remond,   elle est embesoingnie hu, mais ne la povez vous veoir; mais   demain la verrez vous, et vous fera bonne chiere.
» Et quant le conte   de Forests ouy ceste response, si ne se teust pas atant, mais lui   dist: « Vous estes mon frere, je ne vous doy pas celer vostre deshonneur.
Beau frere, la commune renommee du peuple court partout   que vostre femme vous fait deshonneur et que tous les samedis   elle est en fait de fornicacion avec un autre.
Ne vous n'estes si   hardiz, tant estes vous aveugliez d'elle, d'enquerre ne de savoir   ou elle va.
Et les autres dient et maintiennent que c'est un esperit   fae, qui le samedy fait sa penance.
Or ne   scay lequel croire, mais pour ce que vous estes mon frere, je ne   vous doy pas celer ne souffrir vostre deshonneur, et pour ce suiz   je cy venus pour le vous dire.
»  Lors quant Remond ouy ces mos, si boute la table ensus de lui,   et entre en sa chambre, espris de yre et de jalousie, et prent son   espee qui pendoit a son chevez, et la ceint, et s'en va ou lieu ou il   savoit bien que Melusigne s'en aloit tous les samedis, et treuve   un fort huis de fer, moult espez, et sachiez de vray que oncques   mais n'avoit esté si avant.
Lors, quant il appercoit l'uis, si tire   l'espee et mist la pointe a l'encontre, qui moult estoit dure, et   tourne et vire tant qu'il y fist un pertuis; et regarde dedens, et voit   Melusigne qui estoit en une grant cuve de marbre, ou il avoit degrez   jusques au fons.
Et estoit bien la grandeur de la cuve de XV.
piez   de roont tout autour en esquarrie, et y ot alees tout autour de   bien V.
piez de large.
Et la se baignoit Melusigne en l'estat que   vous orrez cy aprez en la vray histoire.
Comment Remond vit Melusigne baignier,, par   l'enhortement de son frere le conte de Forests,, et lui failly du convenant  qu'il lui avoit prommis.
Comment Remond vit Melusigne baignier, par   l'enhortement de son frere le conte de Forests, et lui failly du convenant   qu'il lui avoit prommis.
En ceste partie nous dist l'ystoire que tant vira et revira Remond   l'espee qu'il fist un pertuis en l'uis, par ou il pot adviser tout ce qui   estoit dedens la chambre, et voit Melusigne en la cuve, qui estoit   jusques au nombril en figure de femme et pignoit ses cheveulx, et   du nombril en aval estoit en forme de la queue d'un serpent, aussi   grosse comme une tonne ou on met harenc, et longue durement,   et debatoit de sa coue l'eaue tellement qu'elle la faisoit saillir   jusques a la voulte de la chambre.
Et quant   Remond la voit, si fu moult doulent.
« Hay, dist il, m'amour, or vous   ay je trahie par le faulx enortement de mon frere, et me sui parjurez   envers vous.
»  Lors ot tel dueil a son cuer et telle tristece que cuer humain n'en   pourroit plus porter.
Il court en sa chambre, et prent la cire d'une   vieille lettre qu'il trouva, et en estouppa le pertuis.
Puis s'en va   en la sale, ou il trouva son frere.
Et quant il l'appercoit, si voit   bien qu'il est courrouciez, et cuida qu'il eust trouvé quelque mauvaistié   en sa femme.
Si lui dist: « Mon frere, je le savoye bien.
Avez   vous bien trouvé ce que je vous disoye? » Et Remond lui escrie:   « Fuiez de cy, faulx traitre, vous me avez fait par vostre faulx traitre   rapport parjurer contre la meilleur et la plus loyal dame qui oncques   nasquist après celle qui porta Nostre Createur.
Vous m'avez apporté   toute doulour et emportez toute ma joye.
Par Dieu, se je   creoie mon cuer, je vous feroye mourir de male mort, mais raison   naturelle le me deffent, pour ce que vous   estes mon frere.
Alez vous ent, ostez vous hors de devant mes yeulx.
Que tous les menistres d'enfer vous puissent convoier et martirer   de VIJ.
tourmens infernaulx.
» Quant le conte appercoit son frere   qui fu pres que tous forcenez, si yst de la sale, lui et ses gens, et   monte a cheval et s'en va grant aleure vers la conté de Forest,   forment doulent et repentant de sa folie entreprise, car bien scet   que Remond ne l'aimera jamais ne ne le vouldra veoir.
Cy me   tairay de lui et vous diray de Remond, qui s'en entre dans sa chambre   et se couche en son lit, si doulens que oncques homs mortelz   ne le fu plus, et faisoit les plus piteux regrez que oncques nulz   homs mortelz ouist retrere.
« Haa, Melusigne, dist Remond, dame de qui tout le monde disoit   bien, or vous ay je perdue sans fin.
Or ay je perdu joye a tousjours   mais.
Or ay je perdu beauté, bonté, doulcour, amistié, sens, courtoisie,   charité, humilité, toute ma joye, tout mon confort, toute   m'esperance, tout mon eur, mon bien, mon pris, ma vaillance,   car tant pou d'onneur que Dieu m'avoit   prestee me venoit de vous, ma doulce amour.
J'ay fait le borgne.
Aveugle Fortune, dure, sure et amere, bien m'as mis du hault   siege de ta roe ou plus bas et ou plus boueux et ort lieu de ta maison   ou Jupiter abeure les laz, chetifs, doulereux et maleureux.
Tu   soies de Dieu maudite.
Par toy fiz je le grief forfait de mon tres   chier seigneur.
Or le me veulz faire comparer.
Heelas, tu m'en avoiez   getté et mis en haulte auttorité par le sens et la valour de la meilleur   des meilleurs, de la plus belle des belles, de la plus saige des   saiges.
Or le me fault perdre par toy, faulse borgne, traitre, envieuse.
Bien est fol qui en tes dons s'affie.
Or hès, or aimes, or fais, or   despieces, il n'a en toy de seurté ne d'estableté ne qu'en un cochet   a vent.
Las, ma tres doulce amie, je sui le faulx crueux aspis et   vous estes la licorne precieuse.
Je vous ay par mon faulx venin   trahie.
Helas, vous m'aviez mediciné de mon premier crueulx venin.
Or le vous ay je crueusement mery, quant je vous ay trayee   et menty ma foy envers vous.
Par Dieu, se je vous   pers pour ceste cause, je m'en yray en essil en tel lieu ou on n'ourra   jamais nouvelles de moy.
» Ainsi comme vous ouez, se dementoit   Remond, et se fiert et debat par telle maniere qu'il n'a si dur cuer   ou monde, s'il le veoit et ouoit, a qui il n'en preinst pitié.
Et se   repent fort de ce qu'il n'a osté au conte, son frere, la vie du corps.
Cy nous dist la vraye histoire qu'en celle douleur et en celle misere   demoura Remond jusques au jour.
Et quant ce vint que l'aube   fu creue, atant esvous Melusigne qui vint et entra en la chambre.
Quant Remond l'ouy venir, si fist semblant de dormir.
Et celle se   despoille et se couche toute nue delez lui.
Et Remond commence   a souspirer comme cil qui grant douleur sentoit, et celle l'embrace   et lui demande: « Monseigneur, que vous fault il? Estes vous malade? »  Et quant Remond oït qu'elle ne lui parle de rien, si cuide   qu'elle ne sache rien de ce fait.
Mais pour neant le cuide, car elle   scet bien tout.
Mais pour ce qu'il ne l'ot   descouvert a nullui, elle s'en souffry et n'en monstra semblant.
Et cil lui respond, qui moult fu joyeux: « Ma dame, j'ay esté un pou   malade et ay eu ung pou de fievre en maniere de continue.
Monseigneur,   dist Melusigne, ne vous esbaïssez pas, car vous serez tantost   gueriz, se Dieu plaist.
» Et cil, qui fu moult joyeux, lui dist: « Par   ma foy, m'amie et ma dame, je me sens tous assouagiez de vostre   venue.
» Et celle lui respont qu'elle en estoit toute lie.
Et quant il   fu temps de lever, ilz se leverent et vont ouïr la messe, et fu le disner   prest, et ainsi demoura tout le jour.
Et le lendemain prist congié   Melusigne et s'en ala a Nyort, ou elle vouloit bastir une forteresse.
Et lors fist elle encommencier les deux jumelles tours qui encores   y sont.
Mais cy se taist l'ystoire a parler d'elle et de Remond et parle   de Gieffroy, comment il vint en Guerrande, ou on lui fist moult   grant joye.
Et lors demanda ou le jayant se tenoit.
Assez y ot qui   lui enseigna, mais ilz lui demanderent pourquoy il en enquerroit.
« Par foy, dist Gieffroy, je le vous diray.
Je lui apporte l'argent du patis que toutes les gens de la terre de   monseigneur mon pere lui doivent, en la pointe du fer de ma lance.
Comment, dirent ilz, le pensez vous a aler combatre? Par mon chief,   dist Gieffroy, autre chose ne quier je au lez de ca.
Par ma foy, ce   dirent ceulx, monseigneur, c'est une fole entreprinse.
Il a esté   envahiz par mainte journee, de cent hommes, autre foiz de IIc,   autre foiz de Vc, autre foiz de mille, mais saichiez que nous n'y   veismes oncques homme conquester.
Comment y penseriez vous   tous seulx resister a sa puissance? Or ne ne m'en parlez plus, dist   Gieffroy, car saichiez qu'il aura tout ou il n'aura neant.
Menez   moy ou il repaire.
» Et ceulx l'y mainent tant qu'ilz virent en une   montaigne une grosse tour qui sourveoit V.
lieues de pays autour   de lui.
Et fu la tour bien fossoye et les fossez bien curez, et bonnes,   fortes et haultes brayes; et autour, dehors les fossez, bons murs;   et fu la tour bien gueurlandee, et y ot deux paire de bons fors   pons leveiz.
Et y ot basse court, forte et   bien muree, bons fossez, fors portes et bon pont leveiz.
Et furent   les murs druz de bonnes tours.
Et lors ceulx dirent a Gieffroy:   « Monseigneur, veez la tour de Mont Jouet, ou Gardon le jayant se   tient.
Mais sachiez, se vous nous voulez croire, il vous souffira   d'avoir veue la tour, et en revendrez avec nous, car, quant a nous,   nous n'yrons plus avant pour le pesant de nous de fin or.
Par foy,   dist Gieffroy, je vous mercie de ce que vous m'avez si avant aconvoyé.
»  Et lors descend pour lui armer.
Gieffroy, si comme dit la vraye histoire, descendy pour lui armer,   et s'arma, et puis ceint l'espee où il se fioit moult, et puis laca le   bon bacinet, et monta a cheval, et demanda l'escu, puis le pent au   col, puis prent une mace d'acier et la pent a l'arcon, et pent un cor   d'yvire a son col, et demande la lance.
Puis a dit a ses dix chevaliers:   « Beaux seigneurs, actendez moy au fons de ceste valee.
Et,   se Dieu me donne victoire au jayant, je   sonneray ce cor.
Lors que vous l'orrez, vous vendrez tantost a   moy.
» Et ceulx le commandent en la garde Nostre Seigneur, qui   moult estoient doulent que il ne les laissoit aler avec lui.
Atant se part Gieffroy, et puie la montaigne, et vint a la porte   de la basse court, et la treuve ouverte, puis s'en va vers la tour   qui moult estoit forte a merveilles.
Gieffroy la regardoit moult,   et forment lui plaisoit.
Gieffroy appercoit les ponz leveiz qui furent   levez, car le jayant dormoit.
Et Gieffroy s'escrie a haulte voix:   « Filz a putain, viens a moy, je t'apporte l'argent des patiz que les   gens monseigneur mon pere te doivent.
» Tant cria Gieffroy que le   jayant s'esveille, et vint a une fenestre et regarde Gieffroy tout   armé sur le destrier, la lance sur la cuisse.
Il le voit grant et membru   et de fiere contenance.
Lors lui escrie: « Chevaliers, que quiers tu   cy? Par foy, dist Gieffroy, je te quier, et non autre chose, et vien   callengier le treu que tu as levé sur les gens Raymond de Lusegnen.
»  Et quant le jayant l'entent, par poy qu'il n'enrage   de fin dueil quant il voit que le corps d'un seul chevalier   lui fait guerre et le requiert jusques en son recept.
Mais, quant   il s'est bien advisez, si le tient a grant vaillance.
Lors s'arma et laca le heaume, et prent un flael de plonc a trois   chayennes et une grant faux d'acier, et vint aux pons et les abaisse,   et vint en la court, et demanda a Gieffroy: « Qui es tu, chevalier,   qui cy me viens requerir si hardiement? » Et Gieffroy lui respont:   « Je sui Gieffroy au grant dent, et sui filz Remon de Lusegnen, qui   te viens callengier les patiz des gens de monseigneur mon pere.
»  Quant Gardon l'entendy, si commence de rire, et lui a dit: « Par ma   foy, folz, pour la grant haultesse et le grant hardement que tu as   en toy et en ton cuer, j'ay pitié de toy.
Or te vouldroye je faire une   grant courtoisie.
Saches, se tu estoies, toy et Vc.
ytieulx que tu es,   si ne pourroies tu endurer ma puissance.
Mais, pour pitié que j'ay   de mettre a mort un si vaillant chevalier que tu es, je te donne   congié, va t en.
Et, pour l'amour de toy, je quicte les gens de ton   pere jusques a un an le treu qu'ilz me doivent.
»  Quant Gieffroy ouy que cil le prisoit si pou, si fu moult doulent.
Si lui dist: « Meschant creature, tu as paour de moy.
De ta   courtoisie ne t'ay je cure, car tu le fais par doubte.
Or saches bien   de certain que jamais ne me partiray de ceste place jusques a tant   que je t'auray osté la vie du corps, et ayes pitié de toy, non pas   de moy, car je te tien pour mort la ou tu es.
Et presentement je   te deffie de Dieu, mon Createur.
» Quant le jayant l'ouy, si ne s'en   fait que rire et dist: « Fol, se vient a la bataille, tu ne pourras endurer   un de mes coups sans voler par terre.
» Et Gieffroy, sans plus dire,   fiert le cheval des esperons, et met la lance soubz le bras, et s'adrece   vers le jayant quanque cheval puet courre, et le fiert de la lance   au fer trenchant emmy le pitz, de si grant vertu qu'il le fist voler   par terre, le ventre dessus.
Mais le jayant sault sus, moult courrouciez.
Et, au passer que Gieffroy fist, si fiert le cheval de la faux   si qu'il lui trenche les jarrez derriere.
Et quant Gieffroy sent le   cheval fondre soubz lui, si sault jus appertement, et s'en vient   vers le jayant, l'espee traicte, et le joyant   lui vint, la faulx empoignie.
Ja y aura fiere bataille.
Comment le jayant trencha au cheval Gieffroy les jarrez de la faulx,,  et comment Gieffroy li escout des mains.
Comment le jayant trencha au cheval Gieffroy les jarrez de la faulx,   et comment Gieffroy li escout des mains.
Ainsi comme vous ouez, fu Gieffroy a pié devant le jayant, qui   tenoit la faulx en ses mains, et cuida ferir Gieffroy, mais il tressaut   en fuiant au coup, et, au retourner, le fery de l'espee sur la hante   de la faulx par telle maniere que il la tronconna en deux.
Et le   jayant prent son flayel de plonc et en donne a Gieffroy grant coup   sur le bacinet, si que prez qu'il ne fu tous estourdiz.
Il boute l'espee   ou feurre, et vint au destrier qui   gesoit a terre, et prent la mace d'acier, et vint au jayant, qui vouloit   enteser le flayel.
Mais Gieffroy le haste et le fiert sur le bras tellement   qu'il lui escout le flayel de la main.
Et le jayant avoit trois   marteaulx de fer en son sain, et en prent l'un et le giette a Gieffroy   par grant ayr; et le frappa sur le manche de la mace, auprez   des poings, si qu'il lui fist voler des mains, et sault et la lieve de   terre.
Et Gieffroy traist l'espee, et vint au jayant qui le cuidoit   ferir de la mace d'acier sur la teste.
Mais Gieffroy, qui fu fort et   legier, tressault.
Le jayant fault, et le coup chiet a terre par telle   vertu que la teste de la mace entra plus d'un pié en terre.
Et Gieffroy   fiert le jayant, sur le bras dextre, de l'espee, et de toute sa   force.
L'espee fu bonne et bien trenchant; si lui trencha le braz   devant le coute, si que il vola par terre.
Moult fu le jayant esbahy   quant il ot perdu son bras.
Nonpourtant il haulse le pié et cuide   ferir Gieffroy ou pitz.
Mais il l'en garda bien et le fery de l'espee   sur la jambe, dessoubz le genoil, par telle puissance qu'il lui a   trenchié en deux.
Et le jayant chiet et   giette un cry si hault que toute la valee en retentist.
Bien l'oyrent   ceulx qui attendoient Gieffroy, mais ilz ne scorent que ce fu; et   non pourtant si orent ilz grant merveille de l'orrible ton.
Et Gieffroy   couppa au jayant les laz du heaume, et puis lui trencha la   teste.
Et il prist son cor et le sonna par grant vertu.
Bien l'ouïrent sa gent qui l'attendoient en la valee, et aussi firent   aucuns du pays qui furent demourez.
Lors scorent bien que le   jayant estoit mort, si en louent Jhesucrist.
Lors montent la montaigne   et vindrent au fort et treuvent Gieffroy emprez le jayant,   qui crie a ceulx du pays: « Jamais ce traitre ne vous tendra en pastiz;   il n'a a present talent de le vous demander.
» Et quant ceulx   apperceurent le corps du jayant d'un costé et la teste d'autre, si   furent tous esbahiz de sa grandeur, car il avoit XV.
piez de long.
Et dirent a Gieffroy qu'il avoit fait grant oultraige et s'estoit mis   en grant adventure et en grant peril d'avoir osé assaillir un tel   deable.
« Par foy, dist Gieffroy, le peril en est passez; et, beaulx seigneurs,   sachiez que qui jamais rien n'encommenceroit,   jamais ne seroit nulle chose achevee.
Il fault avoir   a la chose commencement et moyen ains que la fin.
»  Moult furent esbahiz, ce dist l'ystoire, les chevaliers Gieffroy et   ceulx du pays de la grandeur du jayant.
Et fu tantost la nouvelle   espandue par le pays tout environ et aussi des pays marchissans.
Gieffroy envoya la teste du jayant a Remond, son pere, par deux   de ses chevaliers.
Et Gieffroy s'en va entretant esbatant par le   pays, ou on le recoipt liement, et lui fait on moult de riches presens.
Cy vous lerray de lui et vous diray de Fromont, son frere, qui   tant pria a son pere et a sa mere, qu'ilz lui accorderent qu'il seroit   rendu moyne en l'abbaye de Maleres, et y fu vestu par l'accord de   son pere et de sa mere.
Et en fu l'abbé moult joyeux, et aussi fut   tout le convent.
Et sachiez qu'ilz furent layens cent moines par   my l'abbé.
Mais se lors orent joye de la venue Fromont, depuis en   orent grief doulour, ainsi comme vous orrez cy avant.
Mais sachiez   que ce ne fut mie par le fait de Fromont,   car il fu moult devot et de moult saincte vie, mais fu par une moult   merveilleuse adventure que je vous diray ci avant en une histoire.
Or vous diray des deux chevaliers que Gieffroy envoyoit a son   pere atout la teste du jayant Gardon, qui ont tant erré qu'ilz vindrent   a Meurvent, et la trouverent Remond et lui presenterent la   teste de par Gieffroy.
Sachiez que il en fu moult joyeux; et fu la   teste moult regardee, et s'esmerveillent tous comment Gieffroy   l'osa onques assaillir.
Et lors Remond fist escripre a Gieffroy comment   Fromont, son frere, estoit rendu moine a Maleres.
Helas!   Tant a male heure le fist.
Car ce fu la cause de sa tres cruel doulour   et de la perte de sa moillier, dont puis n'ot joye au cuer, ainsi   comme vous orrez.
Remond fist moult beau don aux deux chevaliers,   et leur bailla lettre, et leur dist qu'ilz lui saluassent Gieffroy   et qu'ilz portassent la teste du jayant a Melusigne, qui estoit a   Nyort, et qu'ilz ne se teurdroient de gaires.
Lors s'en partent les deux chevaliers et ont tant erré qu'ilz sont   venuz a Nyort.
Et ont trouvé la dame, et la saluent de par son   filz Gieffroy, et lui presentent la teste du jayant.
Et la dame en   fu moult lie, et l'envoya a la Rochelle, et la fut mise sur une lance   a la porte Guiennoise.
Et donna Melusigne aux chevaliers moult   riches dons.
Et ceulx prennent congié, et s'en vont vers la tour   de Mont Jouet, ou Gieffroy se tenoit voulentiers.
Et cy se taist   l'ystoire d'eulx quant a present, et parle d'autre chose.
L'ystoire nous certiffie que la nouvelle fut espandue en moult   de pays comment Gieffroy a la grant dent avoit occiz le jayant   Gardon en bataille.
Si en furent tous ceulx esbahiz qui en ouïrent   parler.
Et pour lors regnoit en Hollande un jayant qui avoit a   nom Grimaut, et estoit ly plus crueulx que on eust oncques mais   veu.
Et sachiez qu'il avoit XVIJ.
piez de hault.
Cellui deable se tenoit   emprez une montaigne qui estoit nommee Brumblorenlio.
Et sachiez qu'il avoit tout le pays destruit,   et n'y osoit homme habiter a VIIJ.
lieues, ou a X.
lieues prez, car   les gens l'avoient tout habandonné.
Or advint qu'ilz ouïrent ou   pays les nouvelles comment Gieffroy avoit occiz et destruit le   jayant Gardon.
Lors orent conseil qu'ils envoieroient devers Gieffroy   et lui offreroient, s'il les vouloit delivrer de ce crueulx monstre,   qu'ilz lui donrroient, tous les ans qu'il vivroit, Xm.
besans d'or;   et, s'il avoit hoir masle de son corps, qu'il en possesseroit de branche   en branche, tant que il vendroit en ligne de fille, mais lors   en vouloient ilz estre quictes.
Ilz eslurent VIIJ.
messages des plus   notables du pays, et envoyerent vers Gieffroy, lesquelx le trouverent   en la tour de Mont Jouet, et la lui compterent leur messaige.
Et quant Gieffroy l'entendy, si leur respondy promptement:   « Beaulx seigneurs, je ne reffuse pas l'offre que vous m'avez faicte.
Non contretant, se j'eusse sceu ceste nouvelle, sachiez que, tout   sans cella, je feusse alez combatre le jayant pour aumosne et pour   pitié du peuple qu'il destruit, et aussi pour honneur acquerre.
Sachiez que je m'en yray avec vous, et, avec l'aide de Dieu,   j'essilleray le jayant.
» Et ceulx l'en mercient moult.
Atant es vous venus les deux chevaliers qu'il avoit envoiez devers   son pere, qui le saluent moult honnourablement de par son pere   et de par sa mere, et lui comptent la bonne et lie recueillette et les   beaulx dons qu'ilz ont euz.
« Par foy, dist Gieffroy, ce me plaist.
»  Et puis ceulx lui ont baillees les lectres de par son pere.
Et Gieffroy   rompt la cire et voit la teneur des lectres faisant mencion comment   Fromont, son frere, fu rendu moine a Maleres.
Lors fu Gieffroy si   courrouciez et fist si cruel semblant qu'il n'y ot si hardy qui entour   lui osast demourer.
Chascun lui vuida la place, excepté les deux   chevaliers et les ambassadeurs de Norhombellande.
En ceste partie dit la vraye histoire que, quant Gieffroy ouy   les nouvelles de Fromont, son frere, qui estoit vestu moine de Malleres,   qu'il fu si doulens que a pour pou qu'il n'yssoit hors de son   sens.
Et sachiez qu'il sembloit mieulx forsenné que autre.
Lors   parla en hault et dist: « Et comment! Monseigneur mon pere et ma   dame ma mere n'avoient ilz pas assez pour Frommont, mon frere,   faire riche et donner de bons pays et de   bonnes forteresses, et de lui richement marier, sans le faire moyne.
Par les dens Dieu, ces lecheours moynes de Malleres le m'ont   enchanté et attrait leans pour mieulx valoir.
Il ne s'en partoit   ne jour ne nuit.
Par Dieu, il ne me plot oncques.
Mais, par la foy   que je doy a Jhesucrist et a tous ceulx a qui je doy foy porter,   je les en paieray tellement que jamais ne leur tendra de faire   frere que j'aye moyne.
» Lors dist aux ambassadeurs de Norhombellande:   « Seigneurs, il fault que vous m'attendez ycy tant que   je revendray, car il me fault aler en un mien affaire qui forment   me touche.
» Et ceulx, qui ne l'oserent reffuser, distrent: « Monseigneur,   a vostre plaisir.
»  Lors fait Gieffroy monter ses X.
chevaliers, et s'arma, et monta,   et party de Mont Jouet, espris de grant courroux et de grant   hayne sur l'abbé et les moines de Mailleres.
Et sachiez qu'il   leur monstra bien qu'il ne les amoit pas.
Gieffroy chevaucha   tant qu'il vint a Mailleres et entra a l'abbaye.
Et pour lors   estoient tous en chappitre, abbé et moynes.
Lors s'en vient Gieffroy,   l'espee ceinte, et entre dedens, ou que il   voit l'abbé et les moynes; si leur a dit en hault: « Comment!   Ribaulx moynes, qui vous a donné le hardement d'avoir enchanté   mon frere tant que par vostre faulse cautele vous l'avez fait   devenir moine? Par les dens Dieu, mal le pensastes, vous en   buvrez a un mauvais hannap.
Haa, sire, dist l'abbé, pour Dieu,   mercy, veulliez vous informer de raison.
Par mon Createur, ne   moy ne moyne qui soit ceans ne lui conseillasmes oncques.
» Lors   sault Fromont avant, qui moult bien cuida appaisier l'ire de   Gieffroy, et lui dist: « Mon chier frere, par l'ame que j'ay a Dieu   a rendre, il n'a personne ceans qui oncques le me conseillast,   car je l'ay fait de moy propre, sans conseil d'autrui et par droicte   devocion.
Par mon chief, dist Gieffroy, si en serez paiez avecques   les autres; ne il me sera ja reprouvé que j'aye moine a frere.
»  Lors yst hors et tyre les huys, et les ferme bien et fort, et fait a   toute la mesnie de leans apporter fuerre et busche, et le fait   getter avec les moynes, et jure Dieu qu'il les ardra tous la dedens.
Lors vindrent avant les dix chevaliers qui moult le blasmerent   et dirent que Fromont estoit en bon propos,   et que encores par son bien fait et par sa priere il povoit faire   grant allegement aux ames de ses amis.
« Par les dens Dieu, dist   Gieffroy, ne il ne moine ne abbé qui soit leans ne chantera jamais   ne messe ne matines, car je les ardray tous.
» Lors se partent les   chevaliers de lui, et lui dirent que ilz ne vouloient pas estre coulpables   de ceste mesprison.
Comment Gieffroy ardy Fromont,, son frere,, et C.
moines et l'abbé  en l'abbaye de Malleres.
Comment Gieffroy ardy Fromont, son frere, et C.
moines et l'abbé   en l'abbaye de Malleres.
En ceste partie dit l'ystoire que Gieffroy, si tost que ses X.
chevaliers   furent partiz, il prist du feu a une lampe en l'eglise   et bouta le feu ou feurre.
La busche s'esprist.
La   peussiez oïr et veoir grant pitié, car, si tost que les moines sentirent   le feu, ilz commencierent a faire piteux criz et tres amers   et doulereux plains; mais ce ne leur vault riens.
Ilz reclament   Jhesucrist et le prient devotement qu'il ait mercy des ames   d'eulx, car des corps est doresenavant neant.
Que vous en vault   le long compte? Tous les moines furent ars, et bien la moitié   de l'abbaye, avant que Gieffroy se partist de la.
Lors vient a son cheval et monte, et, quant il vint aux champs,   si se retourne vers l'abbaie, et voit le meschief et le dommage   qu'il avoit fait.
Lors se plaint et se guermente et se nomme   faulx et mauvais, et se dit tant de laidure qu'il n'est homs qui le   peust penser s'il ne le veoit ou ouoit.
Et croy que de fin ennuy   il se feust occiz de l'espee, se ne feust que les X.
chevaliers y   vindrent, qui bien l'avoient ouy dementer et plaindre.
Lors lui   dist ly uns: « Sire, sire, c'est trop tart a repentir quant la folie   est faicte.
Le doloser n'y vault desormais   rien.
Mais pensez de faire en la satisfacion a Dieu et au monde.
»  Quant Gieffroy oït ce mot, si ot grand dueil ou cuer, mais il ne   daigna oncques respondre; ains chevauche si fort vers la tour   de Mont Jouet qu'a grant peine lui pevent ses hommes tenir   route, et tant erra qu'il y vint.
Et fist appareillier son erre pour   aler avecques les ambassadeurs de Norhombellande.
Et le landemain,   par matin, se party, et tourna son chemin avecques   les ambassadeurs de Norhombellande, ou ilz le devoient mener,   et n'enmena avec lui que ses X.
chevaliers et son harnaiz et le   leur et ceulx qui les devoient servir.
Et cy se taist l'ystoire de   lui et retourne a son pere.
En ceste partie dit l'ystoire que Remond se seoit a disner a   Meurvent.
Atant esvous venu un messagier qui venoit de Malleres,   et demanda ou Remond estoit, et on lui mena.
Cellui s'agenoille   devant la table et salue Remond moult courtoisement.
Et Remond   lui rendy son salu et lui demande dont il venoit ne   quelles nouvelles il apporte.
« Par foy, dist le messagier,   sire, ce poise moy que je ne les puis apporter meilleurs, car je les   apporte moult piteuses.
Dy tousjours, ce dist Remond, il fault   que nous les sachons.
Dieux soit graciez et louez de quanqu'il   nous envoye.
» Et cellui lui dist: « Monseigneur, il est verité que   Gieffroy au grant dent, vostre filz, a prins telle merancolie et tel   dueil de ce que Fromont, vostre filz, se estoit rendu a l'abbaye   de Malleres, qu'il y est venu, et a trouvé l'abbé et tous les moines   en chappitre.
Sachiez qu'il a bouté le feu dedens et les a tous ars   et bien la moitié de l'abbaye.
Qu'est ce que tu diz, ce dist Remond?   Ce ne puet estre; je ne le pourroye croire.
Par ma foy,   monseigneur, dist le messagier, il est ainsi, faictes moy mettre   en prison, et se vous ne trouvez qu'il soit ainsi, faictes moy   mourir de quele mort qu'il vous plaira.
»  Lors boute Remond la table, et vient en la court, et demande   son cheval, et on lui admena.
Il monte et s'en part sans attendre   per ne compaignon, et s'en va chevauchant vers Malleres   tant que le cheval le puet courre.
Et ses gens   montent et vont aprez, qui mieulx mieulx.
Tant chevaucha   Remond qu'il vint en l'abbaye et voit le grant meschief et la   douleur.
Lors ot tel dueil ou cuer que pour pou qu'il n'enrage.
« Haa, ce dist il, Gieffroy, or avoies tu le plus bel commencement   de prouesse et de bachelerie pour venir ou degré de haulte honneur,   que filz de prince qui feust vivans.
Et ores en es tu du tout   desmis par ta cruauté.
Par la foy que je doy a Dieu, je croy que   ce ne soit que fantosme de ceste femme, ne ne croy pas que ja   fruit qu'elle ait porté viengne a perfection de bien; elle n'a porté   enfant qui n'ait apporté quelque estrange signe sur terre.
Ne veez   la Oruble qui n'a pas VIJ.
ans acompliz, qui a ja occiz deux de mes   escuiers, et avant qu'il eust trois ans, avoit il fait mourir deux de   ses nourrices par force de mordre leurs mamelles? Et ne vy je   leur mere, le samedy que mon frere de Forests m'acointa les   males nouvelles, en forme de serpente du nombril en aval? Si   fiz, par Dieu.
C'est aucune esperite ou   c'est toute fantosme ou illusion qui m'a ainsi abusé; premiere   foiz que je la vy, ne me scot elle bien a dire toute ma mesaventure? »  En ce party chevaucha tant Remond qu'il vint a Meurvent,   et la descendy, et entra en une chambre et se coucha sur un lit.
Et la se commenca a dementer et faire si griefz lamentacions   qu'il n'est si dur cuer ou monde qui n'en eust pitié.
Il a bien   maudit mille foiz l'eure que Gieffroy fu nez ne oncques engendrez.
Tous les barons furent moult doulens de son tourment, mais ilz   n'y sceurent remedier pour chose qu'ilz lui sceussent dire ne   monstrer.
Mais tousjours enforce sa doulour.
En ceste partie dist l'ystoire que, quant les barons virent   qu'ilz ne le povoient mettre hors de sa doulour, ne appaisier en   aucune maniere, si furent moult doulens.
Lors orent en conseil   qu'ilz le manderoient a Melusigne, qui pour lors estoit à Nyort,   ou elle avoit fait faire les deux tours jumelles, qui sont moult   belles a veoir.
Lors prindrent un messaige et lui manderent   tout ce fait.
Las! Tant mal le firent, car   ilz les mirent tous deux en grief tourment et en grief misere.
Or   commence leur dure departie.
Or commence la doulour qui durra   a Remond tout son vivant.
Or commence la penitence qui durra   a Melusigne jusques a la fin du monde.
Le messagier a tant erré qu'il est venus jusques a Nyort, et   salua la dame et lui bailla la lettre que les barons lui avoient   envoyee.
Et elle prent la lettre, et rompt la cire, et la lit.
Et   quant elle appercoit le meschief, si fu moult doulente.
Et ot plus   de courroux de Remond que d'autre chose, car elle veoit bien   que le meschief que Gieffroy avoit fait ne povoit pour le present   autrement aler.
Lors fait venir tout son arroy, et fait venir foison de dames du   pays pour lui tenir compaignie, et se party de Nyort, et vint a   Lusegnen.
Et la demoura deux jours, et faisoit moult mate chiere,   et tousjours aloit et venoit hault et bas par my leans, visitant   tout le lieu, et gettoit de foiz a autre moult griefs plains et moult   griefs souspirs.
Et dist l'ystoire et la   vraye cronique, que je tien estre veritable, qu'elle scavoit bien   la doulour qui lui approuchoit, et quant de moy je le croy fermement.
Mais ses gens ne pensoient pas a cela, mais pensoient que   ce feust pour la desplaisance qu'elle eust de ce que Gieffroy avoit   ars son frere et les moynes et pour le courroux qu'elle savoit que   Remond en avoit pris.
En ce party fu Melusigne a Lusegnen   deux jours, et au tiers se party, et s'en vint a Meurvent, bien   acompaignie, comme j'ay dit par dessus.
Et lors les barons du   pays, qui la furent assemblez pour reconforter Remond, que ilz   amoient de bon cuer, lui vindrent a l'encontre et la bienviengnerent   forment, et lui compterent comment ilz ne lui povoient   faire laissier sa doulour.
« Or vous souffrez, dist elle, car, se Dieu   plaist, il sera sempres reconfortez.
»  Melusigne, la bonne dame, bien acompaignie de dames et de   damoiselles et de barons du pays, entra en la chambre ou Remond   estoit.
Et celle chambre regardoit sur les vergiers, qui moult   furent delictables et regardoit aux champs   au lez de devers Lusegnen.
Lors qu'elle vit Remond, si le salua   moult courtoisement.
Mais il fu si doulent et si oultrez de yre   qu'il ne luy respont mot.
Et celle prent le parler et lui dist:   « Monseigneur, c'est grant folie a vous, qu'on tient au plus saige   prince que on saiche vivant, de mener telle douleur pour chose   qui autrement ne puet estre, ne la ou on ne puet remedier.
Voulez   vous arguer contre la voulenté du Createur des creatures, qui   tout a fait et deffera a son plaisir, quant il lui plaira? Sachiez   qu'il n'a si grant pecheur ou monde que Dieu ne soit plus grant   pardonneur et plus debonnaire, quant le pecheur se repent et   lui crie mercy de bon cuer et de bonne voulenté.
Se Gieffroy,   vostre filz, a fait son oultraige par son courage merveilleux et   fort, sachiez que de certain c'est pour le pechié des moines, qui   estoient de mauvaise vie et desordonnee; et en a Nostre Seigneur   voulu avoir la punicion, combien que ceste chose soit incongnoissable   quant a humaine creature, car les jugemens   de Dieu sont si secrez que nul cuer mondain   ne les puet comprendre en son entendement.
Et d'autre part,   monseigneur, nous avons assez, Dieu mercy, pour faire refaire   l'abbaye meilleur qu'elle ne fut oncques, et renter mieulx et plus   richement, et y mettre plus de moines qu'il n'y ot onques.
Et   Gieffroy s'amendera, se plaist a Dieu et au monde, si que, mon   chier seigneur, veulliez laissier ce dueil aler, et je vous en pry.
»  Quant Remond entendy parler Melusigne, si scet bien qu'elle   lui dit voir de quanqu'elle lui avoit dit, et que c'est le meilleur   selon raison.
Mais il fu si tresperciez et oultrez de yre que raison   naturelle s'en estoit fuye de lui.
Lors parla d'une tres crueuse   voix en disant ainsi:   « Hee, tres faulse serpente, par Dieu, ne toy ne tes fais ne sont   que fantosme, ne ja hoir que tu ayes porté ne vendra a bon chief   en la fin.
Comment raront les vies ceulx qui sont ars en grief   misere, ne ton filz qui s'estoit renduz au crucefix? Il n'avoit   yssu de toy plus de bien que Fromont.
Or est destruit par l'art demoniacle, car tous ceulx qui sont   forcennez de yre sont ou commandement des princes d'enfer;   et par ce fist Gieffroy le grant et horrible et hideux forfait d'ardoir   son frere et les moines qui mort ne avoient point desservie.
»  Quant Melusigne ouy ce mot, si ot tel doulour ou cuer qu'elle   chey pasmee.
Et fu bien demy heure qu'elle ne rendy ne que on   ne senty en elle poux ne alaine.
Lors fu Remond plus courrouciez   que devant, et fu reffroidiez de son yre, et fist tel dueil que par   pou qu'il ne se affouloit; et se repentoit fort des paroles qu'il   avoit dictes, mais c'est pour neant, car c'est trop tart.
Les barons   et les dames furent moult doulens, et drecierent la dame en son   seant, et lui arrouserent le visaige d'eaue froide, et tant firent   qu'elle revint a lui.
Lors quant elle pot parler, si regarda Remond   moult piteusement et a dit:   « Haa, Remond, la journee que je te vy premiers fu pour moy   moult douleureuse.
Las! Mal vy oncques ton gent corps, ta   facon, ne ta belle figure, mal convoitay ta   beauté, quant tu m'as si faussement trahie.
Combien que tu   t'estoies parjurez envers moy quant tu mis paine a moy veoir,   mais pour ce que tu ne l'avoies descouvert a personne, je le   t'avoye pardonné en cuer, combien que je ne t'en eusse point fait de   mencion, et Dieu le t'eust pardonné, car tu en eusses fait la penitence   en ce monde.
Las! Mon amy, or sont noz amours tournees   en hayne, noz doulceurs en durté, noz soulaz et noz joyes en   larmes et en plours, nostre bon eur en tres dure et infortuneuse   pestillence.
Las! Mon amy, se tu ne m'eusses faussee, je estoye   gettee et exemptee de paine et de tourment, et eusse vescu le   cours naturel comme femme naturelle, et feusse morte naturelement,   et eu tous mes sacremens, et eusse esté ensevelie et enterree   en l'eglise de Nostre Dame de Lusegnen, et eust on fait mon   unniversaire bien et deuement.
Or me r'as tu embatue en la   penance obscure ou j'avoye long temps esté par ma mesaventure.
Et ainsi la me fauldra porter et souffrir jusques au jour du jugement   et par ta faulseté.
Je pry a Dieu   qu'il le te veulle pardonner.
» Et lors maine tel doulour qu'il n'a si   dur cuer ou monde a qui il n'en eust prins pitié se il l'eust veue   en ce point.
Et quant Remond voit ce, si est si actaint de doulour   qu'il ne voit ne ot ne entent ne ne scet contenance.
L'ystoire nous tesmoingne que Remond fu moult doulent.
Et   pour verité l'ystoire dit, et la vraye cronique le tesmoingne, que   nulz homs ne souffry oncques telle doulour sans passer les articles   de la mort.
Mais quant il fu un pou revenu en sa memoire, et il   voit Melusigne devant lui, si s'agenoille et joint les mains en disant   ainsi: « Ma chiere amie, mon bien, mon esperance, mon honneur,   je vous supply, en l'onneur de la glorieuse souffrance Jhesucrist   et en l'onneur du saint glorieux pardon que le vray Filz de Dieu   fist a Marie Magdalaine, que vous me veulliez pardonner ce   meffait, et veulliez demourer avec moy.
Mon doulz amy, dist   Melusigne, qui veoit que les lermes lui cheoient des yeulx a si   grans ruisseaulx que toute sa poittrine   en estoit arrousee, le meffet vous veulle pardonner Cellui qui est   vray et tout puissant pardonneur et le droit fons de pitié et de   misericorde, car, quant a moy, je le vous pardonne de bon cuer.
Mais quant de ma demouree, c'est pour neant, car il ne plaist   pas au Hault Juge.
» Et a ce mot le lieve, et l'embrace et l'acole   de ses bras, et s'entrebaisent, et orent entre eulx deux si tres   grande douleur qu'ilz cheirent eulx deux pasmez sur l'aire de la   chambre.
Et qui lors veist dames, damoiselles, chevaliers et   escuiers plourer et mener douleur, et disoient tous de commun:   « Faulse fortune, comment es tu si faulse et si perverse que de faire   la departie de ces deux loyaulx amans? » Lors s'escrient d'une   voix: « Nous perdons aujour d'uy la plus vaillant dame qui   oncques gouvernast terre, et la plus saige, la plus humble, la plus   charitable, la mieulx amee et la plus privee a la neccessité de ses   gens, qui oncques feust veue.
» Et la commencent a plourer et a   plaindre et a mener telle douleur qu'ilz entroublierent   les deux amans qui par terre gesoient.
Et adont Melusigne revint a lui, et ouy la douleur que sa gent   menoient pour sa departie, si print a plourer de pitié.
Et lors   vint a Remond qui gisoit encores tous pasmez, et le lieve et drece   en son estant.
Et quant elle fu revenue a lui, si dist a ses gens et   a Remond: « Or escoutez que je vous diray:   Mon doulz amy, dist la dame a Remond, sachiez que je ne   puis plus demourer avec vous, car il ne plait pas a Dieu, pour le   meffait que vous avez fait; et pour ce je vous vueil dire devant   vos gens ce que vous orrez.
Sachiez que après vous jamais homs   ne tendra ensemble le pays que vous tenez, et auront moult   voz hoirs aprez vous a faire.
Et sachiez que aucuns par leur   folie decherront moult d'onneur et de heritaige.
Mais quant a   vous, ne vous doubtez, car je vous aideray tout vostre vivant   a voz neccessitez.
Et ne chaciez point vostre filz Gieffroy de vous,   car il fera un tres vaillant homme.
Et d'autre part, nous avons   encores deux enfans, de quoy, l'ainsné des deux, qui est nommé   Remond, n'a pas trois ans, et Thierry   n'en a pas plus de deux.
Faictes les bien nourrir, et aussi sachiez   que je m'en prendray garde, combien que je ne veulle pas que   vous ayez esperance nulle que, moy de cy partie, laquelle chose   sera bien brief, vous me voiez jamais en forme femmenine.
Et   vueil que Thierry, nostre mainsné filz, soit sire de Partenay,   de Wavent, de Meurvent et de toutes les appendences de la terre   jusques au port de la Rochelle.
Et Remond sera conte de Forests.
Et en laissiez convenir a Gieffroy, car il en ordonnera bien.
»  Et lors appella Remond a part et les plus haulx barons du   pays, et leur dist: « Beaulx seigneurs, gardez, si chier que vous   avez vostre honneur et vostre chevance, que, si tost que je seray   partie, que vous faciez tant que Eudes, nostre filz, qui a trois   yeulx, dont l'un est ou front, soit mort priveement, car sachiez   en verité, que il feroit tant de maulx que ce ne seroit pas si grant   dommage de la mort de telz XXm.
que de la perte que on auroit   par lui, car certainement il destruiroit tout quanque j'ay ediffié,   ne jamais guerre ne fauldroit ou pays   de Poittou ne de Guyenne.
Et gardez que vous le faictes ainsi,   ou vous ne feistes oncques si grant folie.
Ma doulce amour, dist   Remond, il n'y aura point de deffault; mais, pour Dieu et pour   pitié, ne me veulliez pas du tout deshonnourer, mais veulliez   demourer, ou jamais n'auray joye a mon cuer.
» Et celle lui respond:   « Mon doulz amy, se ce feust chose que je peusse faire, je   le feisse, mais il ne puet estre.
Et sachiez que je sens ou cuer   plus de doulour de nostre departie Cm.
foiz que vous ne faictes,   car ainsi fault qu'il soit, puis qu'il plaist a Cellui qui tout puet   faire et deffaire.
» Et lors, a ce mot, Melusigne le va acoler et baisier   moult doulcement en disant: « Adieu, mon tres doulz amy, mon   bien, mon cuer et toute ma joye.
Et saches encore que, tant   comme tu vivras, j'auray tousjours recreacion en toy veoir;   mais, moy de cy partie, tu ne me verras jamais de nul jour en   forme femmenine.
» Et lors Melusigne sault sur l'une des fenestres   de la chambre qui regardoit aux champs et sur les jardins,   au costé de devers Lusegnen, aussi legierement   comme se elle volast et eust esles.
Comment Melusigne se party de la fenestre et se mua en guise de  serpente.
Comment Melusigne se party de la fenestre et se mua en guise de   serpente.
En ceste partie dit l'ystoire, que, quant Melusigne fut sur la   fenestre, si print congié, tout emplourant, a tous les barons, dames   et damoiselles qui furent la.
Et puis dist a Remond: « Mon doulz   amy, veez cy deux anneaulx qui tiennent ensemble, dont les pierres   ont une mesme vertu.
Saiches que, tant comme tu les auras, ou   l'un des deux, toy ne tes hoirs, s'ilz les ont après toy, ne seront ja   desconfiz en plait ne en bataille, se eulx   ou vous ont bonne cause; ne ja toy, ou ly hoir qui l'aura, ne morra   par armes quelxconques de trait, de ject de pierre, ne d'autre chose.
»  Elle lui tent et il les prist.
Et lors commenca la dame a faire moult de piteux regrez et de   souspirs, et regardoit Remond moult piteusement, et tous ceulx qui   la estoient, et plouroit si tendrement que tous en avoient grant   pitié.
Lors commence a regarder le lieu en disant: « Hee, doulce contree,   j'ay eu en toy tant de soulas et de recreacion, et y estoit ma   beneurté, se Dieu n'eust consentu que je n'eusse esté ainsi faulsement   trahie.
Helas! Je en souloye estre dame clamee, et m'y souloit   on faire et acomplir tout quanque je commandoye.
Or n'en   seray je pas sans plus povre chamberiere.
Et ceulx qui me souloient   faire grant joye quant ilz me veoient, se deffuiront de moy,   et auront paour et grant hidour de moy quant ilz me verront.
Et   les joyes que je y souloye avoir me seront peines, tribulacions et   griefs penitences et pestillences.
» Lors dist en   hault: « A Dieu vous commant, tous et toutes, et vous plaise a prier   Nostre Seigneur qu'il Lui plaise a moy alegier ma penitence.
Et   toutesfoiz je vueil bien que vous sachiez qui je sui ne qui fu mon   pere, afin que vous ne reprouvez pas a mes enfans qu'ilz soient filz   de mauvaise mere, ne de serpente, ne de faee, car je suiz fille au   roy Elinas d'Albanie et a la royne Presine, sa femme, et sommes   IIJ.
seurs qui avons esté durement predestinees et en griefz penitances.
Et de ce ne vous puis je plus dire, ne ne veuil.
» Puis a dit a   Remond: « Adieu, mon amy.
N'oubliez pas a faire de vostre filz   Eudes ce que je vous ay dit.
Mais pensez de noz deux filz Remonnet   et Thierry.
»  Et lors fist un moult doulereux plaint et un moult grief souspir,   puis sault en l'air, et laisse la fenestre, et trespasse le vergier.
Et   lors se mue en une serpente grant et grosse et longue de la longueur   de XV.
piez.
Et sachiez que la pierre sur quoy elle passa a la fenestre   y est encores, et y est la fourme du pié toute escripte.
Lors veissiez   grant dueil mener a toute la baronnie.
Les dames et damoiselles,   especialment celles qui l'avoient servie, et,   par dessus tous les autres, Remond fait dueil moult aigre et moult   merveilleux.
Et lors saillent tous aux fenestres pour savoir quel   chemin elle tendra.
Lors a fait la dame, en guise de serpente, comme   j'ay dit dessuz, trois tours environ la forteresse.
Et a chascune foiz   qu'elle passoit devant la fenestre, elle gettoit un cry si merveilleux   et si doulereux que chascun en plouroit de pitié, et appercevoit on  bien qu'elle se partoit enviz du lieu, et qu'elle s'en partoit par  contraincte.
Et adont print son chemin vers Lusegnen, menant si   grant escroiz et si grant enfreinte qu'il sembloit, par tout ou elle   passoit, que la foldre et la tempeste y deust cheoir.
Comment Melusigne se vint fondre ou chastel  de Luseignen sur la tour Poictevine.
Comment Melusigne se vint fondre ou chastel   de Luseignen sur la tour Poictevine.
Ainsi comme je vous ay dit, s'en va Melusigne en guise de serpente   vers Lusegnen, volant parmy l'air et non pas si hault que les gens   du pays ne la veissent bien, et l'ouoient encores de plus loing, car   elle s'en vient, tel doulour menant, et faisant si grant escroiz que   c'estoit grant hideur a veoir et a l'ouïr.
Et en estoient les gens du   pays tous esbahiz.
Et tant ala qu'elle vint a Lusegnen, et l'avironna   trois tours, et crioit moult piteusement, et se lamentoit de voix   femmenine, dont ceulx de la forteresse et de la ville furent tous   esbahiz et ne scorent que penser, car ilz voient la figure d'une serpente   et oyent la voix d'une dame qui yssoit de lui.
Lors, quant   elle ot le fort environné troiz foiz, si se vint fondre si rudement et   si orriblement sur la tour Poitevine, en menant tel tempeste et tel   escroiz, qu'il sembla a ceulx de leans que toute la forteresse cheist   en abisme, et lors sembla que toutes les pierres du massonnage   se remuassent l'une après l'autre.
Et la perdirent   en pou de heure, qu'ilz ne scorent qu'elle devint.
Mais tantost après vindrent gens que Remond y envoioit pour   savoir nouvelles d'elle, qui leur compterent la maniere comment elle   s'estoit partie.
Et les autres leur dirent comment elle s'estoit venue   rendre layens et la paour qu'elle leur avoit faicte.
Et ceulx retournent   devers Remond et lui comptent le fait.
Lors commenca   Remond sa doulour, qui lui dura long temps moult angoisseuse.
Et quant la nouvelle fu espandue par le pays, lors veissiez le menu   peuple mener moult grant douleur, et la regretoient moult piteusement,   car elle leur avoit fait moult de biens.
Et lors commenca on   par les abbayes, priorés et eglises qu'elle avoit fondees, a dire pseaulmes,   vigilles, et universaires faire pour la dame.
Et fu regretee de   tout le peuple, grant et petit, noble et non noble, en faisant plours   et lamentacions.
Et le clergié en disoient oroisons et messes moult   devotement.
Et Remond en fist faire mainte   noble priere et devote.
Lors vindrent les barons du pays a lui et lui dirent: « Monseigneur,   il fault que nous facions de vostre filz Eude ce qu'elle nous a commandé   a faire.
» Et Remond leur respond: « Faictez en tout ce qu'elle   vous a commandé.
» Et ceulx prirent Eudes par belle maniere et   par belles paroles, et le menerent en une cave, car, s'il se feust donnez   de garde de ce que on lui vouloit faire, ilz ne l'eussent pas eu sans   peril ne sans peine.
Ilz l'enfermerent, et l'estoufferent de fumee de   foing moillié, et puis le mirent en une biere.
Et fu porté ensevelir   a Poictiers, en l'abbaye de Moustier Nuef, et fu fait son obseque   moult richement, si comme il appertenoit.
Et Remond se party de la et s'en vint a Lusegnen, et en admena   ses enfans Remonnet et Thierry, et dist que jamais n'entreroit   en la place ou il avoit perdue sa femme.
Et sachiez que Melusigne   venoit tous les soirs visiter ses enfans, et les tenoit au feu, et les   aisoit de tout son povoir; et la veoient bien les nourices, qui mot   n'osoient dire.
Et admendoient et croissoient les   deux enfans si fort que chascun s'en donnoit merveille.
Mais quant Remond scot par les norrices que Melusigne venoit   visiter ses enfans tous les soirs, si lui alega moult sa doulour pour   l'esperance qu'il ot d'encore recouvrer et ravoir Melusigne.
Mais   pour neant y pense, car jamais il ne la rara, ne ne la verra en figure   femmenine, combien que pluseurs lui ayent depuis veue.
Sachiez   que, non contretant que Remond eust esperance de la ravoir, si   avoit il telle douleur au cuer que nulz ne le vous sauroit dire.
Et ne   fu puis homs qui le veist rire ne mener joye.
Et forment avoit en   hayne Gieffroy au grant dent.
Et sachiez que, s'il l'eust tenu en   son yre, il le eust fait destruire.
Mais cy se taist l'ystoire de lui et   retourne a parler de Gieffroy, comment il exploicta en son voyage.
L'ystoire nous dist en ceste partie que Gieffroy erra tant qu'il   vint en Norhombellande avecques les ambaxadeurs et ses X.
chevaliers.
Lors que les barons du pays scorent sa venue,   si vindrent a l'encontre de lui moult honnourablement   et le receurent a grant solempnité et lui dirent: « Sire, de ta venue   devons nous louer le doulz Jhesucrist, car sans toy ne pouyons estre   delivré du merveilleux monstre Grimaut, le jayant, par qui tout   ce pays est destruiz.
» Et Gieffroy leur respond: « Et comment povez   vous savoir que par moy en povez estre descombré? » Et ceulx ont   respondu: « Monseigneur, les saiges astronomiens nous ont dit que   le jayant ne puet mourir fors par vous.
Et aussi nous savons de   certain qu'il le scet bien, et se vous alez devers lui et vous lui dictes   vostre nom, vous ne vous saurez si garder qu'il ne vous eschappe.
Par mon chief, dist Gieffroy, s'il est vray ce que voz astronomiens   vous ont dit, il ne me puet fuir.
Mais or me faictes mener devers le   lieu ou je le pourray trouver, car j'ay grant desir de le veoir.
» Et   ceulx ont respondu: « Monseigneur, tres voulentiers.
»  Lors lui baillerent deux des chevaliers du pays qui le conduirent   vers le lieu, mais ilz dirent bien tout coyement l'un a   l'autre que ilz ne l'approucheroient pas de trop prez et   qu'ilz ne pourroient croire que Gieffroy peust avoir victoire vers   lui.
Gieffroy prent congié des barons, et s'en part, avec lui ses X.
chevaliers et les deux qui le devoient guider.
Et ont tant chevauchié   qu'ilz voient la montaigne de Brumblerio, et lors dirent les guides   a Gieffroy: « Monseigneur, veez la la montaigne ou ilz se tient.
Et   veez vous ce blanc sentier qui monte droit a ce gros arbre? Par   foy, dist Gieffroy, ouïl.
Par Dieu, monseigneur, ce dirent ilz, c'est   le droit chemin, vous n'y povez faillir; et dessoubz ce hault arbre   vient il souvent pour espier ceulx qui passent le chemin.
Or y povez   vous aler se vous voulez, car nous ne pensons pas plus avant a aler.
»  Et Gieffroy respondy: « Se je feusse venu sur la fiance de vostre aide,   je y eusse a ceste foiz failly.
Par mon pere, dist ly uns, vous dictes   verité.
» Atant vindrent au pié de la montaigne, et descend Gieffroy,   et s'arma bien et bel, et remonte a cheval, et met l'escu au col et   la lance ou poing.
Puis a prié aux IJ.
chevaliers   qu'ilz demeurent tant qu'ilz verront comment il advendra de ceste   chose.
Et ceulx lui dirent qu'ilz demourroient avec ses gens.
En ceste partie dit l'ystoire que Gieffroy se part et prent congié,   et commence a monter la montaigne et fort a approuchier l'arbre,   et appercoit le jayant qui se seoit dessoubz.
Mais si tost qu'il appercoit   Gieffroy, si s'esmerveille moult forment comment un seul chevalier   a le hardement de venir vers lui, et pensoit qu'il venoit pour   traictier d'aucuns patiz ou d'aucune paix.
Lors jure sa loy que petit   lui vault.
Adont se lieve moult mal talentiz, et prent un grant levier   entre ses poings, un fort vilain auroit assez a faire de le lever.
Lors avale un pou la montaigne et escrie en hault a Gieffroy: « Qui   es tu, dy, va, chevalier, qui as tant de hardement que de venir vers   moy? Par ma loy, qui ca te admena n'amoit pas grandement ta   vie.
» Et Gieffroy lui escrie: « Deffend toy, je te deffy.
»  Puis broche le cheval des esperons, et abaisse la lance,   et fiert le jayant enmy le pitz si raidement qu'il le fait   voler par terre, les jambes contre mont.
Puis passe oultre et retourne   tout court, et descend de paour que le jayant ne lui tuast son cheval,   et l'aresne par la longe a un ramsel.
Puis traist l'espee et gette   la targe par terre, car il appercoit bien que a attendre le coup du   levier, il feroit grant folie.
Et le jayant lui vint a l'encontre.
Mais il   ne l'appercoit point, car il estoit si petit envers lui qu'il ne le povoit   choisir; et lors baisse la teste et le voit.
Et lors lui dist: « Dy, va,   petite estature, qui es tu, qui si vilainement m'as abatu? Par   Mahon, je n'auray jamais honneur.
» Et Gieffroy lui respond: « Je   sui Gieffroy au grant dent, filz de Remond, le seigneur de Lusegnen.
»  Quant le jayant l'entendy, si fut moult doulens, car bien savoit   qu'il ne povoit mourir fors par ses mains.
Mais non pourtant il    lui respond: « Je te congnois assez.
Tu occeiz l'autre jour mon   cousin Gardon en Guerrandon.
Ly cent mille deables t'ont bien   admené en ce pays.
» Et Gieffroy lui respond: « Voire pour toy, car   jamais ne m'en partiray ains t'auray osté   la vie du corps.
» Quant le jayant l'entent, si haulse le levier et   cuide Gieffroy ferir par la teste.
Mais il failly.
Et Gieffroy le fiert   de l'espee sur l'espaule, car il ne pot actaindre sur la teste, et lui   trenche les mailles du jaserant, et lui entra bien plaine paulme en   la char.
Et le sang lui raye tout aval, tant qu'il ot le costé tout   rouge jusques au talon.
Quant le jayant sent le coup, si lui escrie:   « Maudit soit le bras qui de tel vertu scet ferir.
Et le fevre qui forga   ceste petite alemelle soit pendu par la gorge, car oncques mais je   n'euz sang trait par taillant, tant feust bons.
» Lors entoise le levier   et cuide ferir de toute sa force sur la teste de Gieffroy, et il guenchist,   car sachiez, s'il l'eust attaint a coup, a ce que le levier entra,   au chair, bien un grant pié en terre.
Mais, avant que le jayant peust   ravoir son coup, le fery Gieffroy de l'espee sur le costé tellement   qu'il lui fist le levier saillir des poings, et en sailly une grant piece.
Moult fu le jayant doulent quant il voit son   levier ainsi et par telle maniere froez, et gesir sur la place,   car il ne se ose abaissier pour le prendre.
Lors sault a Gieffroy et   lui donna si grant coup du poing sur le bacinet qu'il l'estonna tout.
Mais il ot le poing tout enflé et estourmy du grant coup.
Et Gieffroy   le fiert de l'espee sur la cuisse tellement qu'il lui embat demy   pié ou braon.
Quant le jayant voit ce, si recule un pou contremont le tertre, et   puis tourne le doz et s'enfuit, et Gieffroy après, l'espee ou poing.
Mais quant le jayant vint en la montaigne, il trouva un pertuis,   et tantost se lance dedens.
De quoy Gieffroy s'esmerveille moult   de quoy il fu si tost esvanoïz.
Il vint au pertuis et bouta son chief   dedens.
Et lui sembla que ce feust le tuel d'une cheminee.
Lors   retourne a son cheval, et prent sa lance, et monte, et devale le  tertre, et vint a ses gens et aux IJ.
chevaliers, qui orent grant  merveille   quant ilz le virent repairier sain et sauf.
Et y ot ja venu grant   foison des gens du pays, qui lui demandent s'il avoit veu le jayant.
Et il dist qu'il l'avoit combatu, et s'en estoit   fouiz et s'estoit boutez en un pertuiz, et se fu si tost esvanoyz   que il ne scot qu'il fu devenuz.
Et ceulx demandent s'il lui avoit   point dit son nom, et Gieffroy dit que si avoit.
Et ceulx lui dirent   que c'estoit fort de lui recouvrer, car il savoit bien qu'il devoit   morir par les mains de Gieffroy.
« Or ne vous en doubtez, dist il,   car je scay bien le pertuiz par ou il est entrez; je le trouveray bien   demain.
» Quant ceulx l'ouyrent, si en orent grant joye, et dirent que   Gieffroy estoit le plus vaillant chevalier du monde.
Le lendemain, par matin, s'arma Gieffroy a cheval, et ala   tant qu'il vint en la montaigne, et treuve le pertuis.
Lors descent   du cheval, et prent la lance et vint au pertuis, et regarde dedens,   mais il n'y voit goute ne qu'en un puys.
« Par foy, dist Gieffroy, le   jayant est plus grant et plus groz que je ne suiz; et si est par cy   entrez, aussi ferai je, comment qu'il en adviengne.
» Lors laisse la   lance couler aval, et tint le fer en la main, et entre les piez devant   ou pertuis, et se laisse couler aval la lance.
Et quant   il vint au fons, si print la lance par le fer, et s'en va   par my un estroit sentier, et voit au long grant clarté.
Et il se saigne   et s'en va celle part.
Et quant il vint au large, si treuve une moult riche chambre ou   il ot moult de richece, et y ot grans chandelabres d'or et grant foison   luminaire; et y faisoit aussi cler que se ce feust en plains champs.
Et lors trouva ou millieu une des plus riches tombes, d'or et de   pierres precieuses, qu'il cuidast jamais avoir veue.
Et par dessus   avoit la figure d'un chevalier, grant a merveilles, qui avoit une   riche couronne d'or ou chief, ou il ot grant foison de bonnes pierres.
Et a ses piez avoit en estant une royne d'albastre, couronnee richement,   et tenoit un tablel qui disoit: « Cy gist mon mary, le noble   roy Elinas d'Albanie, » et devisoit toute la maniere comment il avoit   la esté mis, et pour quelle cause; et leurs trois filles, Melusigne,   Palestine, Melior, comment elles avoient esté punies pour ce qu'elles   avoient la enserré leur pere; et comment le jayant avoit la esté   commis pour garder le lieu jusques a tant   qu'il en seroit gecté par l'oir de l'une des filles; et comment nulz   ne pourroit jamais entrer leans s'il n'estoit de leur lignaige; et   le devisoit tout au long, ainsi qu'il est escript cy dessus ou chappitre   du roy Elinas.
Lors musa Gieffroy grant temps, tant sur le   tablel comme sur la beauté du lieu; mais encore ne scot il pas qu'il   soit de la lignee du roy Elinas et de Presine.
Grant temps aprez se part de la, et ala tant parmy un lieu obscur   qu'il se trouva aux champs.
Lors regarde devant lui, et voit   une grosse tour quarree, bien guerlandee et carnelee.
Il s'achemine   celle part, et ala tant qu'il y vint, et trouva la porte toute arriere   ouverte et le pont abatu.
Il entra ens et vint en la sale, ou il avoit   une grant geole de fer, ou il avoit dedens bien C.
hommes du pays   que le geant tenoit prisonniers.
Lors qu'ilz le virent, si orent grant   merveille, et lui dirent: « Sire, pour Dieu, fuiez vous de cy, ou vous   estes mort, car le jayant vendra tantost, qui vous destruira, se   vous estiez encoreenvore  telz Vc.
que vous estes.
»  Et Gieffroy leur respond: « Beaulx seigneurs, je ne suiz cy venus   que pour le trouver.
Si auroye fait grant folie d'estre venuz jusques   icy pour si tost en ratourner.
»  A ces paroles este vous le jayant qui venoit de dormir.
Mais quant   il voit Gieffroy, si le congnut, et vit bien que sa mort approuchoit;   si ot grant paour.
Lors sault en une chambre qu'il voit ouverte,   et tire l'uys aprez lui.
Et quant Gieffroy l'appercoit, si fut moult   doulent.
Comment Gieffroy brise et desrompt a un coup de pié l'uis de la  chambre ou le jayant estoit,, et comment il l'occist.
Comment Gieffroy brise et desrompt a un coup de pié l'uis de la   chambre ou le jayant estoit, et comment il l'occist.
L'ystoire dit que Gieffroy fu moult doulent   quant il vit que le jayant fut entrez en la chambre et qu'il ot l'uis   tiré après lui.
Lors s'en vint courant a l'uis de grant randon, et y   fiert du pié si raidement qu'il le fait voler enmy la chambre.
Et le   jayant sault hors, qui par ailleurs ne povoit yssir; et tenoit un   grant mail et en donne a Gieffroy tel coup sur le bacinet qu'il le   fait tout chanceller.
Et quant Gieffroy sent le coup, qui fu durs et   pesans, si le fery d'estoc de l'espee enmy le pitz, tellement qu'il   lui bouta tout dedens jusques a la hendure.
Et le jayant getta un   moult horrible cry et chiet mort.
Et quant ceulx qui furent enserrez en la treilleisse de fer le virent,   si s'escrient a haulte voix en disant: « Nobles homs, benoite soit   l'eure que tu nasquis.
Pour Dieu, oste nous de cy.
Tu as delivré   cest pays de la plus grant misere ou oncques gens feussent.
» Et   Gieffroy cercha tant qu'il trouva les clefs et vint a la geole et l'ouvry.
Et ceulx en yssent, qui tous s'agenoillent contre lui, et lui   ont demandé par ou il estoit la venus;   et il leur en dit toute la verité.
« Par foy, dirent ilz, il n'est pas memoire   que puis quatre cens ans homs passast par le cavain, plus   que vous et les jayans, qui de hoir en hoir ont destruit cest pays.
Mais nous vous remenrons bien par autre chemin.
» Et Gieffroy   leur donna tout l'avoir de la tour, et ceulx wident, et mettent le   jayant sur un curre tout en son estant, et le lient bien qu'il ne   puet cheoir.
Puis boutent le feu par tout en la tour.
Et puis ont   ramené Gieffroy a son cheval, et il monte, et descendent la valee   atout l'avoir troussé, chascun sa part.
Et font admener le curre ou   le jayant estoit, a VJ.
beufs, et errerent tant qu'ilz trouverent les   chevaliers Gieffroy et bien la plus grant partie de ceulx du pays,   nobles et non nobles, qui tous festoient et font honneur a Gieffroy   et lui veullent donner grans presens.
Mais il n'en veult rien   prendre, ains prent congié et se part d'eulx.
Et ceulx vont chariant   le jayant par my toutes les bonnes villes du pays, dont les   gens se donnent grans merveilles comment ung seul homme   osa oncques envahir un tel Sathanas, et le tiennent   a tres grant et merveilleux hardement.
Et cy se taist l'ystoire   d'eulx et parle de Gieffroy.
En ceste partie dit l'ystoire que tant erra Gieffroy qu'il vint a   Mont Jouet en Guerrande, ou ceulx du pays lui firent grant feste.
Et pour lors estoit venus Remonnet, son frere, pour informer Gieffroy   du courroux que son pere avoit sur lui, et lui dist toute la   maniere et la guise, du commencement jusques en la fin, comment   leur mere estoit partie, et toute l'adventure, et comment elle avoit   dit, au partir, qu'elle estoit fille au roy Elinas d'Albanie.
Et quant   Gieffroy entendy ces mos, si lui souvint du tablel qu'il avoit trouvé   sur la tombe du roy Elinas, et lors scot au cler qu'ilz estoient il et   ses freres, descenduz de sa lignie, si s'en tint plus chiers.
Mais il   fu moult doulent de la perte de sa mere et de la douleur de son   pere.
Et senty que la premiere racine de ceste grief mesaventure   mouvoit par le conte de Forest, son oncle, et jura la Trinité qu'il   le comparroit.
Lors fist monter son frere et ses X.
chevaliers   et s'en va chevauchant envers Forests.
Et ouy   nouvelles que le conte, son oncle, estoit en une forteresse sur une   haulte roche, et Gieffroy va celle part.
Et estoit la forteresse pour   lors nommee Jalensi, et ores l'appelle l'en Macely le Chastel.
Tant erra Gieffroy qu'il y vint, et descend du cheval, et monte   en la sale, et treuve le conte entre ses barons, et lui escrie haultement:   « A mort, faulx traitre! Par vous avons nous nostre mere   perdue.
» Et lors traist l'espee et s'en va vers le conte, et cellui qui   congnoissoit bien sa fierté, advise l'uis de la maistre tour, et s'en   fuit celle part, et Gieffroy après; et tant le chaca d'estage en estage   qu'i vint au derrenier, prez du toit.
Et le conte avise une fenestre   qui yssoit sur le toit, et monte sus, et Gieffroy le suit, l'espee traicte,   et le cuide ferir.
Mais le conte, qui moult doubta la mort, cuida   saillir en une petite garite qui estoit prez.
Et le pié lui failly, et   tumba tout contreval le rochier, et fu tous desroez et mort avant   qu'il venist aval.
Gieffroy le regarde d'amont et le voit moult hideusement   devoré.
Mais sachiez qu'il n'en ot oncques pitié, aincois a   dit: « Faulx traitre, par ta faulse jenglerie ay   je ma mere perdue.
Or l'as tu comparé.
» Lors vint aval, mais il n'y   ot si hardy de tous les hommes du conte qui osast l'ueil lever.
Et   lors leur commanda que le conte feust enseveliz, et si fut il tantost,   et fu son obseque fait.
Lors Gieffroy compta aux barons du pays   pourquoy il avoit fait son oncle mourir.
Si en furent un pou les barons   appaisiez, pour la mesprison que le conte avoit faicte.
Et lors leur   fist Gieffroy faire hommage a Remonnet, son frere, et fu conte de   Forest.
Et cy se taist l'ystoire de lui et parle de Remond, son pere.
Cy nous dist l'ystoire que tantost aprez ceste chose advenue, on   le compta a Remond, qui moult en fut doulent.
Mais non pour quant   il passa le dueil assez legierement pour ce que son frere lui avoit   enhorté la droicte racine de quoy il avoit perdue sa moillier.
Lors   dist a soy mesmes: « Ce qui est fait ne puet autrement estre.
Il me   fault appaisier a Gieffroy avant qu'il face plus de dommages.
» Lors   lui manda par Thierry, son frere, qu'il venist par devers lui a   Lusegnen.
Et il si fist, et dès si loing qu'il   vit son pere, si se gecte a genoulx en lui criant mercy, et lui dist:   « Chier pere, veulliez moy pardonner vostre yre, et je vous jure que   je feray refaire l'abbaye plus belle et plus riche qu'elle ne fut oncques,   et y feray renter XX.
moines plus qu'il n'y avoit.
Par foy, dist Remond, tout ce se puet bien faire, mais aux mors   ne povez vous rendre la vie.
Ores il ne puet autrement estre.
Gieffroy, je vous diray, il m'en fault aler en un pellerinage que   j'ay promis de long temps.
Je vous lerray le gouvernement de ma   terre, et se je ne revenoye, que Dieu feist sa voulenté de moy, elle   soit vostre.
Mais tant vueil je que ce que vostre mere a ordonné   soit tenu.
Elle a donné a Thierry, vostre frere, Parthenay, Wavent,   Meurvent et toutes les appartenances jusques en la Rochelle, Chastel   Aiglon, et tout le demourant.
Et dès cy je l'en a herité.
» Et Gieffroy   lui dist: « Mon chier seigneur et pere, a vostre plaisir.
»  Et lors fist Remond tout son appareil et en mena foison chevaliers   et escuiers et chappellains et clers et gens de tous offices,   et emporta grant finance d'or et d'argent, et puis   se mist au chemin.
Et Gieffroy et Thierry le convoierent   grant piece.
Et en chevauchant leur compta Gieffroy comment   il avoit trouvé en la montaigne de Brumblerio la tombe du   roy Elinas assise sur six colompnes de fin or, et la richesce du   lieu, et de la royne Presine, qui estoit en estant sur la colompne,   au piez du roy, et estoit figure d'albastre, et du tablel qu'elle   tenoit, et qu'il avoit dedens escript, et comment leurs IIJ.
filles   furent predestinees, de quoy Melusigne, leur mere, fut l'une,   et toute la besoingne, ainsi comme elle fu, et que je l'ay retraicte   ou chappitre du roy Elinas, ou commencement de ceste histoire.
Et sachiez que Remond l'escouta diligemment et l'ouy tres voulentiers,   et lui plot moult, car Gieffroy leur afferme que sa mere   fu fille du roy Elinas et de Presine.
Et atant donna congié Remond   a ses enfans.
Et ilz s'en partent, tous doulens de sa departie, et s'en   retournent vers Luseignen.
Et Remond tient son chemin vers   Romme, mais il donna a Thierry le annel que Melusigne lui avoit   donné au partir.
En ceste partie dit l'ystoire que tant   chevaucha Remond qu'il vint, o lui sa mesnie, jusques aux mons de   Mont Jeu, et les passa, et chevaucha tant par la Lombardie qu'il   arriva au soir a Romme en Pré Noiron.
Et le landemain, par matin,   vint a Saint Pierre, et la trouva le pape Benedic, qui pour lors   regnoit, et se tira par devers lui.
Et cil lui fist moult humble recueillete   quant il ot senty qui il estoit.
Et Remond se confessa a lui,   au mieux qu'il pot; et quant de ce qu'il s'estoit parjurez envers sa   femme, le pape lui charga tel penitence qu'il lui plot.
Et disna   cellui jour avec le pape Benedic.
Et le landemain ala visiter les   sains lieux de Romme, et y mist VIIJ.
jours avant qu'il eust tout   assevy.
Et lors s'en ala prendre congié du pape, et lui dist: « Pere   Saint, je ne puis pas considerer en moy que je deusse jamais avoir   joye au cuer, si je m'en aloye en mon pays user le remenant de ma   vie, car aussi j'ay esperance de moy aler rendre en aucun hermitaige.
»  Et le pape lui demanda: « Remond, ou avez vous intencion   d'aler? Par ma foy, Pere Saint, j'ay ouy   dire et retraire qu'il a une moult bonne et devote place et lieu a   Montferrat en Arragon.
Beaulx filz, dist le Pere Saint, ainsi le dit on.
»  Et Remond lui dist: « Pere Saint, la ay je devocion de moy aler rendre   pour hermite, se il plaist a Dieu.
Et la prieray Dieu qu'il lui plaise   faire allegement a ma moillier.
Or alez au Saint Esperit, dist le   Pere Saint, et tout ce que vous ferez en bonne devocion je le vous   charge en lieu de penitence.
» Et Remond l'encline et lui baisa le   pié, et le pape lui donne la beneïcon.
Et atant s'en part Remond, et s'en vint a l'ostel, et fait tout   erraument trousser les sommiers et tout son arroy.
Et ne vous   vueil gaires faire mencion de ses gistes, de ses logeis, ne de son chemin.
Mais il erra tant qu'il vint a Thoulouse, et la donna a toutes   ses gens congié, excepté a son chappellain et a un clerc, et leur paya   largement leur salaire.
Et escrisi lettres et seella, qu'il envoya a   Gieffroy et aux barons du pays, faisans mencion comment Gieffroy   en prensist les hommages, et aussi comme les barons le receussent   a seigneur.
Et ceulx se partent de lui grant   dueil demenant, car il ne leur voult oncques dire quel chemin il   feroit.
Mais sachiez qu'il s'en ala bien garny de finance, et tant   chemina qu'il vint en Nerbonne.
Comment Remond s'en va pour soy rendre hermite a Montferrat  en Arragon.
Comment Remond s'en va pour soy rendre hermite a Montferrat   en Arragon.
En ceste partie dit l'ystoire que quant Remond fu venu a Nerbonne,   qu'il fist faire robes de hermite pour lui, pluseurs et moult   simples, et pour son chapellain et pour son clerc, telles qu'il leur   appertenoit.
Et puis se party et vint passer au destroit de l'estant   de Salse, et passa par dessoubz le chastel, et vint a Parpagnen, et   y jut la nuit, et le lendemain se party et passa   la uellon et le pertuis, et vint au disner a Figiere, et au giste a Geronne.
Et tant fist qu'il vint a Barseloingne, et se mist en une bonne   hostellerie.
Et la demoura IIJ.
jours, en avisant la ville, qui moult   lui sembla belle.
Et puis s'en party au quart jour, et vint en la ville   de Montferrat, et visita l'eglise et le lieu, qui lui sembla moult   devost, et y ouy le service moult devotement, mais encore avoit   il vestu ses robes de siecle.
Et lors lui demanderent ceulx qui furent commis de logier les   pellerins si lui plaisoit a demourer le jour.
Et il leur respondy que   ouïl.
Et lors furent ses chevaulx logiez, et leur bailla on belle chambre   et bonne pour lui et pour ses gens.
Et ala Remond visiter les hermitaiges,   mais il ne fu que jusques au Ve, car la roche estoit si haulte   qu'il n'y entreprist pas le voyage.
Et trouva que ou tiers n'avoit   point de hermite, car il estoit trespassez n'avoit gaires.
Or estoit   coustume, se dedens un terme qui estoit, ne venoit un qui voulsist   estre hermite et demourer ou lieu, il convenoit que le plus   prouchain d'embas venist demourer ou lieu, et cellui   de dessoubz ou sien, et ainsi demouroit le lieu wit qui estoit plus   prez de la terre, tant qu'il venoit en devocion a aucun qui se meist   ou lieu.
Et la cause de celle permutacion est telle que le premier   trait a mont le vivre pour eulx VIJ.
et en prent sa refeccion pour la   journee.
Et cellui qui lui est plus prouchain dessus lui, la trait a   mont en pareille maniere.
Et tant enquist Remond de leur estre et de leur vie que sa devocion   le mut plus fort que devant de lui rendre ou lieu.
Lors print   congié de l'ermite, et s'en vint aval, et demanda le prieur de l'abbaye.
Et on lui dist qu'il estoit au village dessoubz, qui est a lui,   et l'appelle on Quillebaston.
Et il leur pria qu'ilz lui feissent mener,   et ceulx lui dirent que ce feroient ilz voulentiers.
Il laissa ses gens   et s'en party avec un des varlez de leans, et avalerent la falize,   qui moult fu roiste et droitte, par les eschielles, et vindrent au   prieur qui moult leur fist bonne chiere.
Remond dist au prieur toute   sa devocion et comment le lieu lui plaisoit   et qu'il s'i vouloit rendre hermite et que l'eglise n'empireroit pas   de lui.
Et le prieur, qui l'apperceut homme de belle part et qui   sembloit bien estre homme de grant estat, lui accorda.
Lors ot Remond   grant joye a son cuer.
Moult fu Remond joyeux quant le prieur lui ot accordé la place   du quart hermitaige; il en loue Jhesucrist.
Ainsi demoura la nuitie   avec le prieur, et au matin monterent les escalles, et vindrent a   l'abbaye, et fu Remond vestu, et laissa les draps du siecle, et prist   ceulx de l'ermitaige, dont il estoit venu bien garniz de V.
ou VJ.
paire.
Lors fut le service dit, et offry Remond a ce commencement   de moult riches joyaulx d'or a riches pierres.
Et après le service   alerent disner, et fist Remond porter a ses freres de la pictance, et   leur fist faire assavoir sa venue, dont ilz louent Dieu, et lui prient   devotement qu'Il le veulle tenir en bonne devocion.
Ainsi demoura   Remond en l'abbaye, et le lendemain, la messe ouye, fu convoiez   au pié de la falize qui joint aux chambres de leans.
Et prist Remond   congié et monta en son hermitaige, et la lui aloit son chappellain   tous les jours dire sa messe.
Et le clerc lui   aidoit a dire ses heures, et mena Remond moult saincte vie.
Et fu   la nouvelle espandue par my le royaume d'Arragon et par my Cathaloigne,   et par deca en Languedoc, qu'il estoit venu un baron   estrangier a Montferrat lui rendre hermite.
Mais on ne savoit de   quelle marche ne de quelle contree il estoit, ne il n'en vouloit rien   dire.
Et le furent viseter pluseurs nobles.
Le roy d'Arragon et les   contes et les barons du pays lui enquestoient de son estre, mais   de lui n'en porent oncques rien savoir.
Et atant se taist l'ystoire   a parler de Remond et parle de ses gens, qu'ilz firent au partir de   Thoulouse.
L'ystoire dit que tant chevaucherent les gens Remond, quant ilz   furent partiz de Thoulouse, parmy la Guienne, qu'ilz vindrent en   Poictou et arriverent a Lusegnen ou ilz trouverent Gieffroy et pluseurs   des barons du pays.
Ilz le saluerent de par son pere, et les   barons aussi, et puis baillierent a Gieffroy sa lettre, et aux barons   les leurs.
Chascun les lisy.
Lors, quant les   barons ouyrent la teneur de leurs lettres, si dirent a Gieffroy:   « Monseigneur, puis qu'il ne plaist plus a monseigneur vostre pere de   nous gouverner et qu'il nous mande que nous vous facions hommage,   nous sommes tous prests de le faire.
Par foy, dist Gieffroy, beaulx   seigneurs, grans mercis.
Et je suis tous prest de vous recevoir.
»  Lors lui font les barons hommage.
Et la nouvelle est espandue   par le pays comment Remond s'en estoit alez en essil pour le   grant dueil qu'il avoit eu de sa moillier qu'il avoit perdue.
Qui   lors veist la doulour qu'ilz menerent par la terre en regretant leur   seigneur et leur dame, c'estoit une grant pitié a veoir et a oyr.
Et   moult redoubtoient Gieffroy pour sa fierté; mais pour neant le   doubtent, car il les gouvernera bien et doulcement.
Cy vous lerray d'eulx et diray de Gieffroy, qui moult fut doulent   de ce qu'il ot par son pechié ainsi perdu son pere et sa mere, car   ceulx qui sont retournez ne lui scevent a dire quel part il ala,   ne en quel region.
Dont remort conscience a Gieffroy,   et lui souvint comment il avoit ars les moynes de Maleres, et   l'abbé, et son frere Fromont, sans raison, et que par ce pechié avoit   esté sa mere perdue.
Puis lui ramembre de son oncle le conte de   Forests, lequel il fist saillir de la grosse tour de Marcelli le Chastel   sur la roche, et le fist tuer.
Lors commenca Gieffroy fort a penser   a ses pechiez.
Et dist bien que, se Dieu n'a pitié de lui, l'ame de lui   est en grant peril et en voye de dampnacion.
Lors entra Gieffroy   en une chambre, et commence a mener grant doulour et a plourer   ses pechiez.
Et la lui prist devocion d'aler a Romme confesser au   Saint Pere.
Lors manda Thierry, son frere, a Parthenay, qu'il venist parler   a lui, car il l'amoit forment.
Quant Thierry ouy le mandement   de son frere, si monta a cheval, et erra tant qu'il vint a Lusegnen,   ou Gieffroy le receupt moult liement, et lui dist qu'il lui vouloit   laissier son pays en garde et gouvernance, car il vouloit   aler a Romme confesser de ses pechiez au Pere Saint,   et aussi qu'il ne fineroit mais d'errer tant qu'il auroit trouvé son   pere, se il se puet bonnement faire.
Lors lui prie Thierry que il le   laisse aler avecques lui.
Et Gieffroy lui dist que ce ne seroit pas  bon qu'ilz laissent tous deux le pays, et qu'il convenoit que il  demourast.
Et ainsi fu fait.
Et se party Gieffroy a belle compaignie   et a riche estat, et emporta grant finance, et en mena avecques lui   ung varlet qui avoit esté a Romme et revenu jusques a Thoulouse   avec son pere, et lui commande qu'il le maine par tout le chemin   que Remond, son pere, ala, et qu'il le loge en toutes les hostelleries;   cellui lui dist que si feroit il.
Comment Gieffroy vint a Romme et se confessa  au Pere Saint,, qui lui dist qu'il trouveroit son pere a Monferrat.
Comment Gieffroy vint a Romme et se confessa   au Pere Saint, qui lui dist qu'il trouveroit son pere a Monferrat.
En ceste partie dist l'ystoire que quant Gieffroy se fu partiz de   Lusegnen, il erra tant par ses journees qu'il vint a Romme, et se   tray devers le Saint Pere, qui lui fist moult bonne chiere quant il   le congnut.
Lors se confessa Gieffroy moult devotement de tout   ce qu'il lui pot souvenir.
Et lui charga le pape de faire reffaire l'abbaye   de Malleres et de y renter VJxx.
moines, et pluseurs autres   penitences dont cy me tairé quant a present.
Gieffroy dist au pape   comment il vouloit aler querir son pere.
Lors lui dist le Pere Saint   qu'il le trouveroit a Montferrat en Arragon, car il lui dist, au partir,   que la s'en aloit il rendre hermite.
Lors prent Gieffroy congié du   Pere Saint, et lui baisa le pié, et le pape lui donne sa beneïcon.
Atant se part Gieffroy de Romme, et erra tant, il et sa mesgnie,   qu'ilz vindrent a Thoulouse, et se loga en l'ostel ou son pere avoit   logié.
Et demanda le varlet au varlet de l'oste s'il savoit quel   part Remond, son maistre, estoit tournez quant il se party de   la.
Et il lui respondy qu'il avoit tenu le   chemin de Nerbonne, et que plus avant n'en savoit.
Et il le dist   a Gieffroy.
« Par foy, dist Gieffroy, cy est le plus court chemin   pour aler en Arragon, mais puis que mon pere ala par la, nous   yrons aussi.
» Le landemain, par matin, se sont partiz et ont   tant exploictié qu'ilz vindrent a Nerbonne, et vindrent logier en   l'ostel propre ou Remond avoit esté logiez.
Et tant enquesta le   varlet que il scot bien que Remond avoit esté leans logiez, et qu'il   avoit fait faire robes d'ermitaige.
Et lors le dist a Gieffroy, qui   lendemain se party et vint a Parpegnen, et tant erra qu'il vint a   Barcellongne, et print le chemin a Montferrat, et vint a l'abbaye,   et envoya ses chevaulx a Quillebaston, et entra en l'eglise.
Et lors le varlet advisa en la chappelle aux lampes le chappellain   Remond, et le dist a Gieffroy.
Lors ot Gieffroy grant joye,   et vint a lui, et le salue.
Et quant cil le voit, si se met a genoulx   devant Gieffroy, et lui dist: « Chiers sires, vous soiez ly bien venuz.
»  Et lui compta la bonne et saincte vie que Remond, son pere, menoit,   et comment il estoit tous les jours confessez   et recevoit son Createur, et ne mengoit rien qui receust mort.
Et Gieffroy lui demande ou son pere est, et cil lui dist: « Lassus,   en cel hermitage, ou il en a VIJ.
contremont celle falize, ou il estoit   le IIIJe.
Mais, monseigneur, huy mais ne povez vous parler a lui.
Mais demain, au matin, y parlerez vous.
Par foy, dist Gieffroy,   ce me desplaist.
Mais puis qu'il fault qu'ainsi soit, il s'en fault   passer.
Monseigneur, dist le chappellain, vous orrez la messe au   grant autel, qui est toute preste.
Et endementiers ordonneray voz   gens qui mectront a point vostre chambre, et feray appareillier le   disner.
Ce me plaist, » dist Gieffroy.
Atant se part le chappellain de Gieffroy, qui va ouïr messe, avec   lui X.
chevaliers, et bien jusqu'à XXX.
escuiers qu'il ot admenez   avec lui.
Et les moines de layens vindrent au chappellain, et lui   demandent: « Qui est ce grant deable a la grant dent? Il semble   moult crueulx; de quoy le congnoissiez vous? Est il de vostre pays?   Par foy, dist le chappellain, ouïl.
C'est Gieffroy de Lusegnen, un   des bons et des preux chevaliers du monde.
Et sachiez qu'il tient   moult belle terre et moult noble.
» Et ceulx   dirent: « Nous avons bien ouy parler de lui.
N'est ce pas cellui qui   occist le jayant en Guerrande et l'autre jayant en Norhombelande,   et qui ardy l'abbé et les moines et l'abbaye de Malleres, pour ce   que son frere y estoit renduz sans son congié? Par foy, dist le chappellain,   si est.
C'est il sans autre.
» Lors dist l'un des moines: « Ne me   creez jamais s'il n'est icy venus pour nous faire quelque male   meschance.
Sachiez que je me mectray en tel lieu qu'il ne me trouvera   pas, se je puis.
Non, dist le chappellain, sachiez qu'il ne vous   fera ja mal, et serez tous joyeux de sa venue car il a tel ceans   qu'il aime sur toutes les personnes du monde.
» Et ainsi se rasseurerent   les moines un petit.
Mais quant ils le sceurent en convent,   qui les veist aler et venir par leans et faire nett Proposition de correction "net" par un ecodeur rejetée, car le texte présente plusieurs occurrences en -tt partout et appareillier   a leur povoir si richement comme se Dieu y feust descenduz.
Et manderent au prieur, qui estoit embas a Quillebaston comment   il venist amont, et que Gieffroy au grant dent estoit venuz layens   en pellerinaige, a moult belle compaignie.
Lors monta le prieur a moult les eschielles,   et vint a l'eglise, et trouva Gieffroy ou cuer de l'eglise, qui avoit   ouy messe.
Il lui fist la reverence moult courtoisement, et lui   dist que l'eglise, et tous les freres, et tous leurs biens estoient a   son plaisir.
« Damp prieur, dist Gieffroy, grans mercis.
Et sachiez   que j'aime moult ceste place, et n'empirera pas de moy ne des   miens, se Dieu plaist.
Sire, dist le prieur, Dieu le vous mire.
» Lors   vint le chappellain a Gieffroy et lui dist: « Monseigneur, il est prest,   alons disner quant il vous plaira.
» Et Gieffroy prist le prieur par la   main et l'en mena amont disner avecques lui, et laverent et s'assistrent   au disner, et aprez disner furent graces dictes, et devisa Gieffroy   avec le prieur grant piece, et ainsi passerent le temps jusques   a lendemain.
Comment Gieffroy ala veoir son pere Remond en l'ermitaige a Montferrat  en Arragon.
Comment Gieffroy ala veoir son pere Remond en l'ermitaige a Montferrat   en Arragon.
En ceste partie dit l'ystoire que le lendemain,   par matin, se leva Gieffroy, et trouva le chappellain son pere qui   l'attendoit avec le prieur, et l'en menerent ouïr messe, et aprez   la messe le menerent jusques a la falize, et monta le chappellain   devant, et commenca a puier contremont.
Et Gieffroy prent congié   du prieur, qui ne cuidoit pas qu'il y alast pour autre chose que pour   veoir l'estat des hermitaiges, car il ne pensast en piece que son   pere y feust.
Et lors monte Gieffroy après le chappellain.
Quant ilz   orent monté environ XX.
pas, il convenoit remonter d'autre costé,   et ainsi virer de XX.
pas en XX.
pas.
Et   ainsi monterent tant qu'ilz vindrent au tiers hermitaige, qui avoit   IIIJxx pas de hault et plus.
Le clergon estoit devant le quart hermitaige ou Remond estoit,   et attendoit le chappellain, et voit Gieffroy venir après lui; si le   congnut bien, car autrefoiz l'avoit veu.
Lors entra en la sale, et   le dist a Remond: « Monseigneur, veez cy vostre filz Gieffroy qui   vient avecques vostre chappellain.
» Et Remond en fu moult joyeux   et lui dist: « Dieux y ait part, et il soit le tres bien venus.
Atant es   vous le chappellain, qui le salue.
» Mais Remond lui dist qu'il die a   Gieffroy qu'il ne puet parler a lui jusques a tant qu'il ait ouy sa   messe.
Et Gieffroy respond: « A son plaisir.
» Remond se confessa,   et ouy sa messe, et receupt le Corps Jhesucrist.
Et endementiers   Gieffroy regarda contremont les grans fallizes qui sont haultes et   droictes, et voit les trois autres hermitaiges par dessus lui, et la   chappelle Saint Michiel qui est le Ve hermitaige.
Et puis regarde   contreval, et se donne grant merveille comment oncques homs osa   premierement la prendre habitacion.
Et   lui sembloit de l'eglise et de l'abbaye que ce ne soient que petites   selles.
Lors l'appella le chappellain, et Gieffroy entra dedens.
Et   tantost qu'il appercoit son pere, il se met a genoux, et le salue   moult doulcement.
Et Remond le court embracier, et le baise tout   en lui drecant.
Et s'assirent sur une basse forme devant l'autel.
La compte Gieffroy a son pere comment il vint a Romme, et comment   il se confessa au pape, et comment il lui dist qu'il le trouveroit   a Montferrat; et dirent moult d'unes choses et d'autres l'un a l'autre;   et pria moult Gieffroy a son pere comment il voulzist retourner   a son heritaige.
« Beaulx filz, dist Remond, ce ne puis je faire,   car je vueil ycy user ma vie, et prieray Dieu pour ta mere et pour   moy, et aussi que Dieu te veulle admender.
» Ainsi demoura Gieffroy   toute celle journee jusques a lendemain que, par matin, Remond   ouy sa messe et se ordonna ainsi qu'il avoit acoustumé.
Puis dist a Gieffroy: « Beau filz, il te fault partir de cy et raler en   ton pays; et me salue tous mes barons et mes enfans.
»  Et Gieffroy prent congié de son pere, tout en plourant,   et moult s'en part enviz, et descend de la fallize, et vint en   l'abbaye, ou le prieur le bienvigna, et se donnoit bien grant merveille   pour quoy il avoit tant demouré lassus.
L'ystoire nous tesmoingne que Gieffroy donna moult de riches   dons et de beaulx joyaulx a l'eglise.
Et puis prist congié du prieur   et des moines.
Mais le prieur le convoya jusques a Quillebaston, et   disna Gieffroy avec le prieur, et lui dist en confession comment   Remond estoit son pere, et comment il se prenist garde de lui, et   que l'eglise n'y perdroit rien, et qu'il le vendroit veoir une foiz   l'an, tant comme il vivroit.
Lors lui respondy le prieur que de   ce ne le failloit ja doubter, car il en feroit bien son devoir.
Lors prent Gieffroy congié, et vint au giste a Barselonne, et repaira   tout le chemin qu'il avoit fait, et erra tant qu'il vint a Lusegnen,   ou Thierry, son frere, et les barons le receurent moult liement,   et furent moult joyeus de sa venue.
Et Gieffroy compta a   Thierry, son frere, toute la verité de leur pere.
Et Thierry, qui   moult l'amoit, lermoya moult tendrement.
Lors dist Gieffroy a Thierry: « Beau, tres doulz frere, encores vous   faut il demourer icy, car sachiez que je vueil aler veoir noz deux   freres en Alemaigne, le roy Regnault de Bahaigne et le duc Anthoine   de Lussembourc.
Mais je n'y yray pas desgarny de gens d'armes,   car il y a males gens en ce pays la, et qui voulentiers desrobent le   trespassans.
Par mon chief, mon frere, vous ferez que saiges.
Mais   je vous prie que nous laissons noz pays en garde a noz barons, et   en menons Vc.
bacinez, car j'ay ouy nouvelles qu'il a grant guerre   entre ceulx d'Ausaiz et ceulx d'Ostriche.
Par foy, dist Gieffroy   vous dictes bien; par adventure s'en pourroit bien Anthoine, nostre   frere, mesler.
» Et entre tant qu'ilz fesoient leurs ordonnances, OEudes,   le conte de la Marche, leur frere, vint bien a LX.
bacinez, car pour   lors avoit guerre au conte de Vandosme; et Remond, le conte de   Forests, leur frere, arriva en celle journee.
Grant fu la feste que   les freres s'entrefirent, et furent moult joyeux quant ilz orent ouy   nouvelles de leur pere, et bien dirent qu'ilz le iroient veoir tous   ensemble.
Gieffroy ordonna gens pour faire reffaire l'abbaye de Malleres,   et leur assigna ou ilz prendroient la finance pour paier les ouvriers.
Puis laissa bon gouverneur en son pays, et Thierry ou sien.
Et   quant OEudes et Remond virent que leurs freres se mettoient a   chemin pour aler en Alemaigne veoir leurs freres, si dirent que   aussi feroient ilz, et mandent gens en leurs pays qui leur furent   au devant a Bonneval.
Et estoient les freres ensemble IJm.
bacinez   et mille arbalestriers.
Et quant le conte de Vandosme le scot, si   cuida qu'ilz venissent pour lui exillier, et que OEudes, leur frere,   se feust complaint a eulx.
Il doubta tant Gieffroy qu'il s'en vint   a Bonneval rendre en la mercy du conte OEudes.
Et il lui pardonna   le meffait, et lui fist hommage de la terre de quoy la haine estoit   meue.
Cy nous dit l'istoire que les freres se partirent de Bonneval, et   se penerent tant d' errer qu'ilz vindrent en Champaigne, et se   logierent celle nuit sur la riviere de Meuse, dessoubz une forteresse   qui fut appellee le Chastel de Dunes, pour ce qu'il siet sur   la fallize hault sur la riviere.
Or vous lerray ung petit d'eulx et vous parleray   du roy d'Ausaiz, qui avoit une forte guerre au conte de   Fribourc et au duc d'Ostriche.
Et lui avoient fait grant dommage   et l'avoient assegié en une sienne forteresse qui est nommee Poirentru,   et estoit la place a IIIJ.
lieues de Balle.
Et ot le roy d'Ausaiz   mandé le roy Regnault de Bahaigne, son nepveu, car il avoit   sa niepce espousee, et si avoit mandé le duc Anthoine de Lussembourc,   qu'ilz lui venissent aidier contre ses ennemis.
Et estoit le roy Regnaut pour lors venus a Lucembourc a IIJm.
Bahaignons, et avoit admenee la royne Aiglentine, sa moillier, et   Ollifart, son filz.
Grant fu la joye quant les freres s'entrevirent.
Anthoine bienviengna moult le roy Regnault et la royne, sa seur,   et Ollifart, son nepveu.
Et la duchesse Crestienne leur vint encontre,   o lui ses IJ.
filz Bertran et Lohier, le mainsné.
La fut la joye grant   des freres et des sereurs et des nepveux.
Ils entrerent en la ville,   et descendent au chastel.
Les Bahaignons se logent en la praierie   en tentes et paveillons.
Atant es vous venuz deux chevaliers poitevins qui avoient esté   avec le roy Regnault et Anthoine a leurs pays conquester.
Mais quant ilz vindrent en la praierie, et ilz   virent l'ost des Bahaignons d'un costé, et, d'autre part, les gens   du duc Anthoine, si furent moult esbahiz que ce povoit estre, et   demanderent s'ilz tenoient le siege devant la ville.
Ilz dirent que   non.
Lors passerent oultre les deux chevaliers quant ilz sceurent   tout l'affaire, et vindrent au chastel, et la descendirent, et monterent   en la salle.
Lors furent congneuz de toutes pars, et leur fist   on moult grant joye.
Et lors vindrent devant les deux freres, et   les saluerent de par Gieffroy et leurs trois autres freres, et toute la   compaignie.
Quant les deux freres ouyrent les nouvelles, si leur font moult   grant joye, et leur demandent se leurs freres sont en bon point.
Et ceulx dirent: « Ouïl.
Ils sont a une lieue de cy, a IJm.
bacinez et   mille arbalestriers, ou ilz vous viennent veoir.
Par foy, dist le roy   Regnault, Anthoine, beau frere, veez cy gracieusement et a belle   compaignie venir veoir ses amis; au moins ne viennent ilz pas a   main desgarnie.
» Et Anthoine s'escrie: « A cheval, a cheval.
Faictes   tantost tendre toute la ville.
» Et il fut fait.
Et les deux freres   monterent a cheval, a belle compaignie   de chevaliers et d'escuyers, et les deux chevaliers poictevins avec   eulx.
Et s'en vont encontre leurs freres.
Et les dames s'en vont   en leurs chambres pour elles atourner.
En ceste partie dit l'ystoire que tant vont Anthoine et le roy   Regnault qu'ilz ont encontré les premieres routes, et demandent   ou les IIIJ.
freres sont.
Et ceulx dient: « Veez les la, soubz cel estendart   party d'azur et d'argent.
» Et lors s'en vont celle part.
Gieffroy   estoit monté sur un hault coursier liart, et ses IIJ.
freres après lui,   chascun monté sur J.
groz coursier, et le baston ou poing, armez   de toutes pieces, hors le bacinet.
Mais quant ilz scorent la venue   de leurs deux freres, si font faire place eulx, que nulz ne les approuchoit   de plus de IIIJ.
lances.
Et y avoit gens d'armes devant et   derriere, qui tenoient les autres en ordonnance.
Lors vindrent le   roy Regnault et le duc Anthoine saluer et faire bien venant a leurs   freres.
La fut la joye grant que les freres s'entrefont.
Et se mettent   au chemin ensemble, deux et deux,   tousjours les plus ainsnez devant, OEudes et Anthoine vont devant,   et puis le roy Regnault et Gieffroy, et après vont Remond et Thierry,   et tout leur ost après, banniere desploiee.
Et s'en vont vers Lussembourc,   qui ja estoit toute encourtinee, et les bourgoiz parez   moult richement et noblement, et les bourgoises pareillement, qui   estoient a leurs fenestres, et les dames ou chastel parees moult   noblement.
Et ont moult grant voulenté et desir de veoir les freres,   especialment Gieffroy pour les prouesces qu'on disoit qu'il avoit   faictes.
Atant sont venuz les freres en la ville et font logier les gens   Gieffroy et les autres freres emprès ceulx de Lucembourc.
Comment les VJ.
freres entrent noblement a   Lussembourc,, a tres grant noblesce,, et leurs gens se logent dehors  en paveillons.
Comment les VJ.
freres entrent noblement a   Lussembourc, a tres grant noblesce, et leurs gens se logent dehors   en paveillons.
Moult fu grant ly escroiz devant Lucembourc au tendre paveillons   et tentes.
Les freres entrent en la ville.
Ilz mirent devant Anthoine   et Gieffroy.
Sachiez que les gens, nobles et non nobles, se   merveilloient de la fierté et de la grandeur des deux barons, et   bien dient tous que ces IJ.
hommes sont bien tailliez de desconfire   un ost.
Et tant chevauchent qu'ilz vindrent au chastel, et la descendirent.
La royne et la duchesce se tenoient par les mains, et   leurs enfans après elles, et vindrent faire la reverence aux freres.
La ot grant joye demenee.
Les tables furent mises et le disner prest.
Ilz laverent, et s'assistrent a table, et furent moult noblement   serviz.
Et après disner leur compta Gieffroy son adventure du roy Elinas,   dont ilz sont tous descenduz, de laquelle chose ilz furent moult   joyeux, et puis la departie de leur pere, ne en quel lieu il est, car   le remanant savoient ilz assez.
Et lors   compta le roy Regnault a Gieffroy et a ses autres freres comment   il et Anthoine en aloient secourir le roy d'Ausaiz, que le duc d'Ostriche,   et le conte de Fribourt, et le conte de Salverne, et jusques   a X.
contes d'Alemaigne d'oultre le Rin avoient assegié a   Porrentru.
Lors respondy Gieffroy: « Mes seigneurs et freres, nous ne sommes   pas vous venuz veoir pour reposer, quant vous avez tant d'ouvraige   sur les bras.
Et se nous l'eussions sceu au partir de Lusegnen, nous   eussions, entre nous quatre, admené de gens assez, combien que   nous ne sommes que trop.
Mais, beaus seigneurs, ne faisons pas   ycy un long sejour, mais alons courir sur noz ennemis.
» Et lors se   drece, et prent congié a ses deux seurs et a ses nepveux, et dist:   « Beaulx seigneurs, on ne doit pas actendre a lendemain ce que on   puet faire au soir.
» Et lors prent congié Gieffroy, OEudes, Remond   et Thierry, et descendent de la sale.
Et leurs freres et leurs barons   et les dames les convoient.
Mais il n'y a cellui qui ne se donne   merveille de la fierté de Gieffroy.
Il prent congié, lui et ses freres,   et montent.
Mais il ne voult souffrir que le   roy Regnault ne Anthoine le convoiassent, mais leur dist: « Prenez   avant congié de voz femmes, mes seurs, et de voz gens, et ordonnez   de voz besoingnes.
Et je m'en voiz a mon logeiz, moy et mes trois   freres, pour ordonner noz gens, et aussi pour avoir guides qui sachent   le pays, car nous ferons l'avant garde entre nous IIIJ.
et noz gens.
»  Et ceulx retournent, et dient l'un a l'autre: « Cest homme ne   puet longuement durer, car il ne craint rien; ne aussi de lui conseillier   est peine perdue, car on m'a bien dit pieca, dist le duc   Anthoine, qu'il ne veult riens faire fors sa pure voulenté.
Le roy   Uriien, nostre frere, et le roy Guion me ont bien mandé comment   il se est gouverné par la terre de Surie et par la mer, que s'il veoit   deux cens mille hommes, et il n'en eust que dix mille, si se ferroit   il dedens.
» Et le roy Regnault lui respond: « Mon frere, si se fauldra   sur ce adviser d'estre sur sa garde, que s'il avoit a faire, que on   lui feust prez.
Je ne lui sauray ja mal gré de cela, car puis qu'il   se sent puissant de lui mesmes, et il est hardiz et   emprent hardiement, ce n'est que bien, car chose hardiement   entreprise et ensuye est a moitié faicte.
» Et atant en laissent   le parler.
La nuit, prindrent congié de leurs femmes, et leur laissierent   bons gouverneurs.
Et Gieffroy s'ordonna d'autre costé et   se pourvey de ce que mestier lui estoit, et eut bonnes guides, et ot   bien enquis de ses ennemis, et les passaiges par ou ilz povoient   repasser la riviere, et qu'ilz ne povoient repasser que par Fribourt   ou par Balle, et lui sembla, s'il en povoit avoir l'un, que legierement   pourroit desconfire ses ennemis.
Le landemain, par matin, fist Gieffroy sonner ses trompettes, et   fait chanter la messe, puis fist armer toutes ses gens, et se met a   chemin en belle ordonnance.
Et ses deux freres yssent de la ville   et font leur ost deslogier.
La peussiez veoir six bannieres de Lusegnen   venteler au vent.
Bien doit resoingnier tel encontre qui a eulx   doit avoir a besoingnier.
Tant cheminent leurs ostz que ilz trespassent   la Lorraine et se met es plains d'Ausaiz.
Un soir, furent logiez   sur une riviere a VJ.
lieues de l'ost et a V.
de Fribourc.
Lors appella Gieffroy ses freres et leur dist: « Nous ne devons pas   courir sur ces gens sans les deffier.
Il leur fault mander qu'ilz se   gardent de nous.
» Et ceulx respondent que c'est raisons.
Lors font   faire unes lettres faisans mencion: « A vous, duc d'Osteriche, et vous,   conte de Fribourt, et a tous voz aliez, nous Regnault de Lusegnen,   roy de Bahaigne, et nous Anthoine de Lusegnen, duc de Lucembourc,   et nous OEudes de Lusegnen, conte de la Marche, et nous Gieffroy   de Lusegnen, seigneur d'icellui lieu, et Remond de Lusegnen,   conte de Forests, et Thierry de Lusegnen, sire de Parthenay,   vous mandons que, tantost ces lettres veues, vous vous gardez de   nous, car nous vous porterons dommage le plus tost que nous pourrons,   a cause du tort que vous faictes et avez fait a nostre tres chier   et bien amé oncle le roy d'Ausaiz.
» Et a celle deffiance mirent leurs   VJ.
seaulx.
Et fu baillie a un heraut, qui tant erra qu'il vint au   siege, et la presenta au duc, et fu la deffiance leue en audience.
« Comment, dient les Allemans l'un a l'autre,   a le deable apporté tant de ceulx de Lusegnen en ce pays? Il   n'est nouvelle que de eulx, ne entre Sarrasins, ne crestiens.
Le herault repaira a noz gens, et leur compta comment ceulx de   l'ost se donnent merveille dont tant de ceux de Lusegnen pevent   venir en cest pays.
» Et Gieffroy respond: « Ilz ont ouy parler de nous,   mais ilz nous verront de plus prez quant nous pourrons et il plaira   a Dieu.
»  La nuit se reposa l'ost.
Mais Gieffroy dist a ses trois freres qu'ilz   feissent l'avant garde, et qu'il avoit un pou affaire.
Et ceulx lui   dirent: « De par Dieu, et qu'il gardast bien qu'il feroit, ne ou il yroit.
»  Et il leur dist: « Ne vous doubtez, je me garderay bien, se Dieu plaist, »  Gieffroy se part a cinq cens bacinez et cent arbalestriers, et ot   deux bonnes guides qui bien sceurent le pays; et se fait mener   vers Fribourc, et s'embuscha entre les hayes au point du jour, et   la attent Gieffroy l'aventure.
L'ystoire dist que Gieffroy se party tout seul de l'embusche un   pou devant souleil levant, et se mist dessus une petite montaigne,   armez de une coiffette sans bacinet, le plus   couvertement qu'il povoit.
Et avoit fait ainsi armer jusques a X.
chevaliers ou il se fioit moult.
Et avoient X.
grans sacs empliz de   foing, et orent larges botes et esperons enroilliez, en guise de gros   varlez.
Et avoit avec eulx un escuier de la duchié de Lucembourc   qui bien savoit alemant.
Et leur avoit mandé qu'ilz feussent tous   prests quant il les vendroit querre, et aux autres qu'ilz espiassent,   s'ilz entroient en la porte, que ilz venissent a cours de cheval après   eulx.
Et ceulx dirent que si feroient ilz.
Et lors Gieffroy appercoit, un pou aprez soleil levant, que on   ouvry la barriere, et le pont, et la porte toute arriere, et en vit   grant foison de bestail yssir.
Quant il percoit cela, si tourne tout   court, et fait monter ses X.
chevaliers, chascun son sac sur l'arcon   de sa selle, plains de pluseurs mauvaises drapperailles, et il prist  le sien.
Et l'escuier qui savoit le langaigelangai e  en  prist un, et se mist   devant, et Gieffroy aprez, embrunchiez sur son fardel.
Lors   vindrent a la barriere.
L'escuier crie: « Ouvrez, ouvrez, nous avons   si grant sommeil que nous ne povons durer,   nous ne finasmes en nuit de chevauchier.
» Et ceulx leur oevrent   et leur demandent que c'est qu'ilz portent.
« Par foy, dist l'escuier,   c'est robe que nous avons gaignie, et les venons vendre.
» Et ceulx   les laissent passer.
Et ilz montent sur le pont et entrent en la porte.
Lors gectent leurs sacs jus et tirent les espees, et mettent les portiers   et les gardes tous a l'espee.
Lors que ceulx de l'embusche apperceurent qu'ilz furent dedens,   ilz brochent les chevaulx des esperons, et viennent a la ville, et   entrent qui mieulx mieulx.
Lors ouyssiez crier: « Trahy, trahy.
»  Et d'autre part: « Ville gaignie.
» En fin de compte, tous ceulx qui   furent trouvez furent mors; mais grant foison s'en party.
Gieffroy   fist garnir le pont dessus la riviere, et y laissa IIIJc.
bacinez et cent   arbalestriers.
Et puis se met au chemin devers l'ost, et trouva que   l'ost s'estoit deslogié.
Et avoient les freres grand doubte de Gieffroy,   mais quant ilz le virent, ilz furent moult joyeux.
Et il leur   compte son adventure et comment le passaige estoit conquiz pour   passer en Osteriche, si besoing estoit.
Et   ceulx en furent moult liez, et se logierent celle nuit tous ensemble   en plains champs, et jurent tous armez, car ilz furent a une lieue   de l'ost.
Et la propre nuitie, vindrent nouvelles en l'ost comment   Fribourt estoit prinse, dont le conte et tous les autres furent moult   doulens, et leur compta le messaige la maniere et comment.
« Par   foy, dist le duc d'Osteriche, ces gens sont soubtives et bonnes gens   d'armes, et qui moult font a doubter.
Qui n'y pourverra de remede,   ilz nous pourront bien donner un grant eschac.
Par foy, dist l'autre,   vous dictes verité.
» Et ainsi le laissierent jusques au lendemain.
En ceste partie dit l'ystoire que le lendemain, au point du jour,   ouyrent les freres messe, puis ordonnerent leurs batailles.
Gieffroy  et ses IIJ.
freres qui o lui furent venus, et leurs gens, orent la  premiere   bataille, et Anthoine l'autre, et le roy Regnault la tierce.
Et s'en vont, les bannieres au vent.
C'estoit grant beauté que d'eulx   veoir.
Et droit environ soleil levant, vindrent sur une petite montaigne,   et appercoivent la forteresce de   Porrentru et le siege tout autour.
Et quant ilz le voient, si avalent   la valee.
Lors vint un chevalier qui s'estoit alez esbatre dehors   l'ost, crier alarme.
Quant ilz virent les freres venir, si se coururent   armer de toutes pars et se vindrent rengier au dehors de l'ost.
Les batailles s'approuchent, et au baissier des lances ot grant   criee et grant frosseiz, et moult fu l'encontre fiers et durs, et y ot   d'une part et d'autre moult d'occiz.
Les batailles s'assemblent tous   en une broisse.
La peussiez veoir grant douleur et hideuse occision.
Gieffroy tient l'espee empoignie, et fiert et frappe par telle maniere   que tout quanqu'il encontre va par terre.
Les VJ.
bannieres des   freres se joingnent ensemble, et les VJ.
freres devant en une flote.
La ouyssiez crier Lusegnen en pluseurs lieux.
Les freres vont, toutes   les batailles desrompant, et mettent tout en fuye.
Et fu le duc   d'Osteriche abatu d'un reuvers que Gieffroy lui donna, et fut erraument   saisi.
Et Anthoine prist le conte de Fribourc, et fut livré a   quatre chevaliers.
Que vault long compte? La bataille fu desconficte,   et s'en vont ceulx qui porent eschapper,   les uns vers Balle, les autres vers Fribourc.
Et y ot vilaine   occision, car il en y ot occiz de XXV.
a XXXm.
des Ostrissiens que de   leurs aidans.
Ceulx du fort furent moult esbahiz quant ilz apperceurent dehors   tel toilleiz.
Mais tost fu qui leur vint dire que c'estoient les   freres de Lusegnen.
Lors yssy le roy d'Ausaiz hors, et vint aux logeiz,   ou les freres s'estoient logiez es tentes qu'ilz orent conquises.
Le roy les festoya moult amoureusement, et mercia moult humblement   de leur noble secours.
Et ceulx lui font admener le duc d'Osteriche,   et le conte de Fribourc, et VJ.
autres contes, et lui baillent,   et lui disent: « Dans roys, veez cy voz ennemis, faictes en a vostre   guise.
» Lors en mercia moult les barons.
Mais ilz traictierent ensemble,   tant par le moyen des freres que par eulx, qu'ilz promistrent a   restablir au roy d'Ausaiz sa perte.
Et la chose pour quoy la guerre   estoit meue, que les autres demandoient a avoir, demoura au roy   d'Ausaiz.
Et par tant jurerent et promistrent que jamais ne mouveroient   guerre l'un a l'autre.
Et fist rendre   Gieffroy au conte de Fribourc sa ville, et cil l'en mercia moult, et   lui offry son service.
Et la fu accordé le mariage de Bertrand, le   filz au duc Anthoine, a la fille du roy d'Ausaiz.
Et ot a nom la pucelle   Mellide, qui fu moult belle.
Et fu depuis Bertran roy d'Ausaiz.
Le duc d'Osteriche et ses gens prindrent congié des freres et se   partirent.
Et les freres et le roy d'Ausaiz et Melide, sa fille, vindrent   a Lussembourc, et la furent faictes les nopces et la feste grant.
Et après la feste, le roy Regnault et sa femme la royne prindrent   congié a leurs freres, et s'en vont en Bahaigne.
Et Gieffroy et ses   autres freres reprennent congié de leur frere le duc, et de la duchesse,   et de leurs nepveux, et du roy d'Ausaiz, et de sa fille, et s'en sont   chascun retourné en son pays.
Et le roy d'Ausaiz repaira en Ausaiz,   et en mena sa fille et Bertran, son mary.
Et nous dit l'ystoire que puis se trouverent les VIIJ.
freres ensemble   a Montferrat, et tindrent grant feste et firent tant que Remond,   leur pere, vint aval, qui moult fu liez de   veoir tous ses enfans ensemble.
Et après prist congié et remonta   Remond en son hermitaige.
Et les enfans donnerent moult de  richesce a l'eglise, et prindrent congié l'un de l'autre, et se  departirent,   et repairierent en leurs contrees, les uns par mer, et les   autres par terre.
Cy nous tesmoingne l'ystoire que tant comme Remond vesqui,   Gieffroy et Thierry, son frere, le visiterent une foiz l'an.
Et estoit   assez prez du terme que ilz devoient mouvoir, et estoit Thyerry   venus a Lusegnen, et devoient mouvoir le tiers jour.
Mais il advint   une adventure de quoy les freres furent moult esbahiz, car la serpente   se monstra sur les murs, si que tous la povoient veoir, et ala   tout autour par trois foiz.
Et puis se mist sur la Tour Poictevine,  et la faisoit si griefz plains et si griefs souspirs qu'il sembloit  proprement   a ceulx qui la estoient que ce feust la voix de une dame, et   si estoit ce, si comme dist l'ystoire.
Gieffroy et Thierry en orent   grant pitié, car ilz savoient bien que c'estoit   leur mere, et commencent a plourer moult tendrement.
Et   quant elle les appercoit plourer, si les encline et gecte un si horrible   et si doulereux cry qu'il sembla proprement a tous ceulx qui l'ouïrent   que la forteresse fondist en abisme.
Comment la serpente se party de dessus la Tour Poittevine.
Comment la serpente se party de dessus la Tour Poittevine.
Ainsi que je vous dy, fut Melusigne grant espace sur la Tour   Poittevine, en guise de serpente, et quant elle vit ses enfans plourer,   si ot grant douleur, et getta un cry grant et merveilleux, et sembla   a tous que la forteresce fondist en abysme.
Et pour lors sembla a   ceulx qui la furent qu'elle plourast moult   tendrement.
Et lors prist son chemin par my l'air, et s'en va le   droit train d'Arragon, et avoit la queue longue a merveilles, et   toute burlée d'azur et d'argent.
Celle propre journee, s'apparut a Montferrat, que le prieur et   tous les moines la virent.
Et pour lors estoit Remond moult malade   et avoit fait son testament, et laissa a l'eglise moult de richesse, et   a son chappellain, et a son clerc.
Et eslut leans la place ou il vouloit   gesir, ainsi comme vous orrez plus a plain en avant.
Or retourneray a Gieffroy et a Thierry et aux autres qui furent   moult esbahiz quelle segnefiance ce pouvoit estre que la serpente   s'estoit apparue.
Lors se traist avant un des barons du pays qui   avoit esté a la journee que Melusigne s'estoit partie de Remond,   qui leur dist: « Saichiez que je fuz en la place ou vostre mere se   party et prist congié de monseigneur vostre pere, dont la departie   fu moult piteuse, car en la place n'ot homme ne femme qui n'en   plourast de pitié.
Mais sachiez qu'elle dist que a tousjours   et a jamais, tant que le siecle durroit, s'apparroit   trois jours devant que ceste forteresce devroit muer seigneur, ou   que l'un des hoirs devroit mourir, icy et ou lieu ou il devroit prendre   fin.
Et sachiez de certain, selon le chemin que je lui ay veu   prendre, vous trouverez monseigneur vostre pere trespassé quant   vous vendrez la.
»  Quant Gyeffroy l'entendy, si fu moult doulent, et aussi fu Thierry.
Lors renforcerent leurs pourveances, et d'argent, et de joyaulx, et   d'estat, et de gens, pour ce que, se ilz trouvoient leur pere trespassé,   qu'ilz ayent de quoy si noblement faire son obseque qu'ilz   n'y aient nulle reprouche, et se mettent au chemin.
Et laissierent   OEudes, leur frere, leurs pays a garder et a gouverner, et enmenerent   un filz de OEude, qui ot a nom Bernardon, qui moult estoit beaulx   et courtois, et avoit environ de XV.
à XVJ.
ans.
Et tant vont les freres cheminant, garniz de robes de noir pour   eulx et pour leurs gens, qu'ilz sont venus a Montferrat, et logierent   leurs gens au village dessoubz.
Et la sceurent   que leur pere estoit trespassé, et comment la serpente s'estoit   apparue et quel jour.
Et trouverent que ce fu le propre jour qu'elle   avoit esté a Lusegnen, et que leur pere estoit mort le tiers jour aprez.
Et trouverent que le prieur en avoit bien fait son devoir, car il   l'avoit fait ouvrir et enbasmer, et appareillier le cuer, et avoient   ensevely les entrailles en la chappelle aux lampes, devant le maistre   autel.
Et estoit encores la fosse toute ouverte et bien maconnee.
Et y avoit bons anneaulx de fer au travers, pour soustenir la biere,   se on vouloit mettre le corps, car la avoit il ordonné sa sepulture.
Et estoit le corps en bonne toile ciree, et gesoit en sa biere sur deux   haulx treteaulx devant le maistre autel de layens, et y avoit grant   luminaire, et tousjours VIIJ.
des freres de layens autour, jour et nuit,   qui disoient pseaulmes et vigilles de mors.
Et avoit le prieur ordonné   un universaire a faire pour Remond, et en avoit prié de y estre le   roy d'Arragon, le conte d'Ampurs, le conte d'Orgel, le conte de   Cardonne, le conte de Prade et pluseurs   evesques et contes et vicontes, qui tous furent a la journee.
Et   fu le prieur moult liez quant il vit les deux freres, qui moult le   mercierent de l'onneur qu'il avoit fait a leur pere, car le chappellain   Remond leur ot tout compté.
Et fu moult noble le appareil   pour le landemain faire l'obseque.
Le landemain, vint le roy d'Arragon et la royne, et les contes   et barons et prelas dessus nommez, et pluseurs autres, et grant   foison dames et damoiselles, et moult de bourgois des bonnes villes   du pays.
Et Gieffroy et Thierry, qui moult furent richement abituez   quant pour dueil, eulx et leurs gens, vindrent vers le roy d'Arragon   et les princes et prelas, et tenoient entre eulx deux le prieur de   layens pour eulx faire congnoistre les seigneurs par nom.
Et sachiez   que Gieffroy et Thierry firent moult honnourable reverence au roy   d'Arragon, et a la royne, et a tous les autres barons du pays, et les   mercierent moult de l'onneur que ilz leur faisoient, et a leur pere,   a qui Dieu voulzist faire vray pardon a l'ame.
Lors entrerent ou   moustier et commenca le service moult devotement,   et fu l'offrande moult grande et moult riche.
Et furent   les chevaulx offers si honnourablement que on le devoit faire pour   un tel prince.
Comment on fait l'obseque Remond a Montferrat,, ouquel furent le  roy d'Arragon,, la royne et autres barons du pays.
Comment on fait l'obseque Remond a Montferrat, ouquel furent le   roy d'Arragon, la royne et autres barons du pays.
Ainsi comme je vous dy, fut fait l'obseque de Remond de Lusegnen,   et y ot moult grant noblesce.
Et aprez le service fu enseveliz   le corps, et bien seellee la sepulture par dessus, qui fu riche et noble   selon l'usance du temps de lors, et fu le disner grant et noble.
Le roy et la royne d'Arragon regardoient moult Bernardon, le   nepveu Gieffroy et Thierry et moult   leur plot, car il servoit si gracieusement que merveille; et tant   qu'aprez graces, la royne pria au roy qu'il demandast a Gieffroy   qui l'enfant estoit et que il lui demandast.
« Par mon chief, dist le   roy, dame, je l'avoye en propos de demander, car il me plaist moult,   et tant vault mieulx quant il vous plaist aussi.
» Et lors appella   Gieffroy et Thierry, et leur demanda de quel lignaige cel enfant   estoit, qui tant estoit bien endottrinez.
Et ceulx lui respondent:   « Par foy, monseigneur, il est de OEudon, conte de la Marche, nostre   frere.
Gieffroy, dist le roy, il est de noble extraction, et aussi il   le monstre bien.
Sachiez qu'il nous plaist moult, et aussi fait il a   la royne.
Et vrayement, s'il vous plaisoit a le nous laissier, nous en   ferions tant que vous nous en sauriez gré.
Sire, dist Gieffroy, le   pere en a encores deux et deux filles.
Et puis qu'il vous plaist, de   bonne heure fut il nez, et il nous plaist bien.
» Et le roy les en mercie,   et aussi fist la royne.
Et sachiez que cellui Bernardon ot depuis   espousee la fille au seigneur de Cabrieres   en Arragon, qui plus n'avoit de hoirs.
Et en sont yssus les hoirs   de Cabrieres, qui ores sont.
Le roy d'Arragon et la royne, et tous   les barons, prindrent congié des freres, qui les convoierent.
Et puis   retournerent a l'eglise, et mirent leur nepveu en bon estat, et lui   baillerent grant foison de finance et un saige escuier pour lui gouverner,   et l'en envoierent bien accompaignié.
Et le roy et la royne   le receurent moult liement et l'amerent moult.
Or vous diray des deux freres, qui prindrent congié du prieur,   et firent moult de bien a l'eglise.
Et en vouldrent mener le chappellain   de leur pere et son clerc.
Mais ilz ne vouldrent partir, et se rendy   le chappellain hermite ou lieu de son maistre et le clerc le demoura   servant comme devant.
Et Gieffroy et Thierry s'en partent, et leurs   gens, et emportent le cuer de leur pere.
Et en toutes les villes la   ou ilz gisoient, font autour du cuer beau luminaire et dire toute   la nuit par religieux, s'ilz en pevent finer, pseaulmes et vigilles.
Et   les convoya le prieur de Monferrat jusques a Parpegnan, et puis   prist congié et retourna en son abbaye,   et les deux freres et leur route errerent tant qu'ilz vindrent a Lusegnen.
La furent mandez le conte de Forests et le conte de la Marche,   leurs freres, et firent faire l'obseque de leur pere a Nostre Dame   de Lusegnen.
Et la furent tous les barons du pays, et fu la le cuer   ensevely a moult grant noblesce, et le disner fait.
Et fu lors Gieffroy   tenuz de tous droit seigneur de Lusegnen.
Et compterent a   OEudon, leur frere, comment le roy d'Arragon et la royne vouldrent   avoir Bernardon, son filz.
Et cil respond: « Dieux y ait part, je le   tien a bien emploié.
» Lors prindrent congié les freres et les barons   de Gieffroy, et retourne chascun en son pays.
Et Gieffroy demoura   a Lusegnen, qui depuis ce fist moult de biens.
Et fist Mallerez l'abbaye refaire plus grande et plus puissant   qu'elle n'avoit esté devant, et y mist Gieffroy VJxx.
moines, et les   renta bien, et furent ordonnez pour a tous temps prier pour l'ame   de Remond, de Melusigne, et de tous leurs hoirs, et de ceulx qui   d'eulx ystront.
Et se fist Gieffroy figurer a la porte, du hault et du   grant de lui, et au plus prez que on le pot faire   de sa semblance.
Et dist l'ystoire que le roy Uriien regna moult puissaument en   Chippre, et ses hoirs après lui; et Guion en Armenie; et Regnault   en Bahaigne, et ses hoirs ont regné puissaument après lui; et Anthoine   en Lussembourc, et ses hoirs aprez lui; et OEudes en la Marche;   et Remond en Forests; et Gieffroy a Lusegnen; et Thierry   a Parthenay.
Et cy fine la vraye histoire de la noble lignie de   Lusegnen en Poictou, et avez ouy ceulx qui en sont yssuz.
Et encores   en sont yssus ceulx de Pembroc en Angleterre, et ceulx de Cabrieres   en Arragon, comme j'ay dessus dit, et ceulx de Cassenages du Daulphiné,   et la Rochefoucaut, et ceulx de Cadillac, si comme on le   treuve es anciennes croniques.
Et combien que j'aye dit que l'ystoire soit finee, si vous vueil   je encores parler de Gieffroy.
Cy nous dit la vraye histoire que   bien X.
ans depuis la mort de son pere, gouverna Gieffroy sa terre   que oncques en ces X.
ans ne lui en rendit on compte, ne ne lui en   challoit.
Et quant on lui disoit: « Monseigneur,   ouez voz comptes, si saurez comment vous vivez.
Comment,   respondoit il, et ne faictes vous a nullui tort pour rente ne pour   revenue que j'aye? Et quelz comptes voulez vous que je oye doncques,   quant vous et moy nous sommes tout aise, et que mes forteresces   sont bien retenues, et toutes mes besoingnes en bon point,   et que vous me baillez de l'argent quant j'en demande, et en donnez   ou je vous command, et me faictes finance de ce que je vueil   avoir? Quel compte voulez vous que j'en oye? Je n'en vueil autre   compte ouyr, ne je ne vous sauroie autrement encquerre.
Et cuidiez   vous que j'aye cure de faire une maison d'or? Celles de pierre que   monseigneur mon pere et madame ma mere me ont laissiees me   souffisent bien.
» Et ceulx lui respondent: « Sire, a moins ne puet un   seigneur que de oyr ses comptes une foiz l'an, et ne feust que pour   la salvacion de ses receveurs et gouverneurs, pour eulx faire en   quictance, afin que on ne leur saiche que demander, a eulx ne a   leurs hoirs.
» Tant mirent a Gieffroy de poins avant qu'il se assenty   a ouyr ses comptes, et fu le jour mis et ordonné.
Lors vindrent les receveurs de toutes ses terres, et entrerent en une   chambre.
Et la fu Gieffroy et ceulx qu'il avoit commis et ordonnez   pour les comptes ouïr, car a lui n'en chaloit que un pou.
Et tant ont compté et recompté que tout estoit bien a point.
Mais tousjours es comptes du receveur de Lusegnen avoit au derrenier:   « Item, X.
solz pour le pommel de la tour.
» Et compta bien   Gieffroy que, de tous les X.
ans dont il avoit rendu compte, tousjours   y avoit au derrenier: « Item, X.
s.
pour le pommel de la tour.
»  Et adont demanda Gieffroy de laquelle tour c'estoit que le pommel   coustoit tous les ans X.
s.
.
« Ne le povez vous faire si fort qu'il   durast plus de X.
ans ou de XX., afin que on ne le comptast pas si   souvent? » Et ceulx respondent.
« Nennil, monseigneur, c'est rente.
Et comment, dist Gieffroy, et ne tiens je la terre de Lusegnen, ne   la forteresse, que de Dieu, mon Createur? A Cellui vouldroye je   bien estre quitte pour X.
s.
par an.
A qui les paiez vous? Par foy,   sire, nous ne savons.
Et comment, dist Gieffroy, voulez vous avoir   voz quictances de moy? Aussi vueil je   veoir les quictances de cellui a qui vous paiez les X.
s.
de rente,   que vous dictes que vous paiez pour le pommel de ma tour.
Par   les dens Dieu, vous ne me aurez pas de ce tour cy; car, se je puis   savoir qui il est, il me monstrera comment je lui doy, ou il me rendra   mes arrierages du temps passé, ou vous les me rendrez.
»  A ce lui respondent les receveurs: « Monseigneur, il a bien esté   depuis V.
ou VJ.
ans depuis que madame vostre mere fu departie   de monseigneur vostre pere, que, tous les ans, le derrenier jour   d'aoust, venoit une grant main, et prenoit le pommel de la Tour   Poictevine, et l'en esrachoit, si fort qu'il abatoit grant partie de  la couverture de la tour, et coustoit, tous les ans, XX.
ou XXX.
livres   a reffaire.
Lors vint uns homs que vostre pere n'avoit oncques mais   veu, ce disoit il, qui lui conseilla que, le derrenier jour d'aoust, meist   XXX.
pieces d'argent, dont chascune vaulzist IIIJ.
deniers, en une   bourse, et les feist porter, entre nonne et vespres, ou derrenier   estage de la tour, et feussent mis ces X.
solz en la bourse de cuir   de cerf dessus la piece de bois qui soustient   l'esguille du pommel, et sur quoy il est assiz, et ce feist continuer   tous les ans, et le pommel demourroit entier.
Et depuis a esté   ainsi fait, ne oncques puis le pommel ne se bouga, ne ne fu empirez,   et n'y treuve on rien le landemain.
» Quant Gieffroy entent ceste   parole, si commence moult durement fort a penser sur ce fait, et   fu grant temps sans respondre.
L'ystoire nous tesmoingne que moult longuement musa Gieffroy   sur ce fait.
Lors dist en hault: « Et comment cuidiez vous, se mon   pere a voulu asservir l'eritaige tant comme il le tint, que je le doye   tenir serf, puis qu'il est franc? Vous avez veues les lettres comment   le bon conte Aimery de Poictiers le donna a mon pere si franchement   que il n'en devoit rien a nul homme que a Dieu.
Par mon   chief, je n'en paieray jamais croix, ne homme pour moy.
» Et lors   yst de la chambre tout courrouciez, et ses gens aprez qui n'osoient   mot sonner.
Et lors leur dist Gieffroy: « Gardez que vous ne soiez   si hardiz que jamais en paiez denier, car je vous courreceroye du   corps.
Je verray qui sera cellui si hardy   qui vouldra avoir treuage sur moy.
A ce jour que je le souffreray,   soye je mort de male mort soubite.
Mais apportez moy la bourse   et l'argent, et soiez cy au jour que vous lui avez acoustumé de   porter.
» Et ceulx dirent que si feroient ilz.
Et atant s'en partent,   et demoura ainsi jusques au jour.
Gieffroy manda Thierry, son frere, a Parthenay, et Remond, en   Forests, et OEudon, en la Marche.
Et ilz y vindrent tous au jour,   et il leur compta ceste adventure, de quoy ilz furent moult esbahiz.
Et lors demandent a Gieffroy qu'il en pensoit a faire, et il leur respond:   « Vous le verrez bien.
» Et lors vint la journee du derrenier   jour d'aoust.
Gieffroy ouy messe, et se confessa moult devotement,   et receut son Createur moult devotement.
Et puis yssy de l'eglise   et vint ou dongon, et o lui ses freres et les barons du pays, et s'assistrent   au disner.
Et après disner, Gieffroy s'arma de toutes pieces,   et puis demanda une estoile, que le chappellain qui lui avoit chantee   la messe, tenoit, et la mist entour son col, et la croisa par devant   son piz.
Puis print la bourse ou les XXX.
pieces d'argent estoient, qui valoient X.
solz, et la pent a son col.
Puis ceint l'espee, et pend l'escu au col, et puis fist au chappellain   gecter de l'eaue benoite sur lui.
Puis dist a ses freres: A Dieu vous   command.
Je m'en voiz veoir se je pourray trouver cellui qui veult   avoir rente sur ma forteresse de Lusegnen.
Mais, s'il n'est plus   fort que moy, se je le tienne, l'argent me demourra.
Et lors monte   amont la tour et vint au plus hault estaige.
Et ses freres et les   barons demourerent dessoubz en moult grant freour que Gieffroy   ne feust periz.
Mais Gieffroy, qui ne creint rien, attent ou plus   hault estage de la tour grant piece de temps et regarde s'il verra   rien venir.
Ainsi comme vous ouez, attendy Gieffroy de nonne jusques a   vespres qu'il ne voit ne oit nulle chose du monde.
Et un pou après   vespres oit un grant escroiz, et voit tout le comble de la tour trembler.
Lors un pou après regarde devant lui, et voit un grant chevalier   devant lui, tout armé, qui lui a dit en hault: « Comment, Gieffroy,   me veulz tu oster la rente que je doy avoir   pour le pommel de ceste tour, qui m'est deu, et en suiz   en saisine dès le vivant de ton pere.
Tu ne faiz mie bien.
Ou sont,   dist Gieffroy, les lettres que tu en as? Montre moy comment mon   pere s'i est obligiez; et se je voy que tu en ayes droit, vecy ton   argent tout prest.
» Et cellui respond: « Je n'en oz oncques lettres,   mais j'en ay esté bien paiez jusques cy.
Par foy, dist Gieffroy, se   je te devoye de bonne debte, si auroies tu grant paine avant que   tu le peusses avoir.
Et, d'autre part, tu me tiens bien pour nice,   qui maintenant me cuides asservir, et sans moy monstrer que tu   y aies cause.
Dy, va, qui es tu, qui as levé le mien larrecineusement   ja l'espace de XIIIJ.
ou de XV.
ans? Je te deffy de la puissance de   Dieu, et te callenge mon droit heritaige.
Par foy, dist cil, il ne te   fault ja doubter.
De par Dieu suiz je voirement, et mon nom sauras   tu assez a temps.
»  Lors, sans plus dire, s'entrecourent sus, et s'entredonnent de   grans coups et de crueulx, et oit on la noise qu'ilz font de passer   et de despasser, et du tinteis des espees sur les bacinez, tout contreval   la forteresse.
Et bien entendent que Gieffroy   a a forte partie a faire, et ja y feussent venus les deux   freres, se ne feust ce que Gieffroy leur avoit deffendu.
Or vous   diray de la bataille.
Le chevalier de la tour, quant il vit que Gieffroy   il trouva si ferme a l'estremie de l'espee, il boute l'espee ou   fuerre et l'escu giette par terre.
Et quant Gieffroy l'appercoit, si   giette le sien et haulce l'espee a IJ.
mains, et en fiert le chevalier   sur le bacinet si raidement qu'il le fait tout chanceler, et le sieut   et recuevre, et lui donne du pommel de l'espee grant coup.
Et cil   l'ahert a deux bras, et Gieffroy laisse l'espee aler et l'ahert.
Et   la commenca la luicte forte, et s'en vont, hurtebillant de telle   force qu'il n'y a cellui qui ne tressue.
Et le chevalier avise la   bourse, et la prent par le pendant, et l'oste a Gieffroy du col.
Et   Gieffroy ahert la bourse et l'empoingne, argent et tout.
L'autre   tire de tout son povoir, et le pendant rompt, et demeure a Gieffroy,   bourse et argent en la main.
Et estoit ja le soleil esconsez, si   longuement s'estoient ilz combatuz.
Et lors Gieffroy prent l'espee et l'empoigne de la   main dextre, et escrie au chevalier: « Encore n'as tu   pas la bourse ne l'argent; il t'aura aincois cousté du sang de ton   corps, mais certes je m'esmerveil comment tu te pues tant tenir   a moy.
Par foy, fait ce le chevalier, encore ay je plus grant merveille   comment tu pues tant durer encontre ma puissance.
Je te   donne journee a demain, car il est huy mais trop tart.
Et me trouveras   en ces beaulx prez, la dessoubz, sur la riviere, par dela, monté   et armé, pour toy callengier mon droit, mais que tu m'asseures   que personne ne passera la riviere que toy.
Par foy, dist Gieffroy,   je le t'asseure.
» Et, a ce mot, l'autre s'en part, que Gieffroy ne scot   oncques que il devint.
« Par foy, dist Gieffroy, veez cy appert messagier,   je me donne merveille que ce puet estre.
» Et lors avale les   degrez et en rapporte l'escu du chevalier qu'il avoit conquis.
L'ystoire nous tesmoingne que, quant Gieffroy fut venu aval,   l'escu au col, et en la dextre main l'escu au chevalier, et en l'autre   la bourse et l'argent, qu'il fu moult festiez de ses freres et des   barons, et lui demandent qu'il a trouvé   lassus, et qu'ilz ont bien ouy la noise et le cliqueteiz des espees.
Et Gieffroy leur dist qu'il avoit trouvé un tres vaillant chevalier,   et qui plus lui avoit fait de peine que nul qu'il trouvast oncques.
Et leur compte toute la maniere de leur bataille et des paroles, et   comment il lui cuida tollir la bourse, et comment ilz se sont departiz,   ne sur quelles convenances, et comment il vint soubdainement et   s'en rala pareillement.
Et ceulx commencent a rire, et dirent que   oncques mais n'avoient ouy la pareille chose.
Mais quant ilz virent   que Gieffroy avoit le bacinet embarré par force de coups, et son   harnoiz desrompu, si ne ont talent de rire, car ilz voient bien que   ce n'estoit mie a gas.
Et lors se desarma Gieffroy, et soupperent.
Et le lendemain, par matin, se leva Gieffroy et ses freres, et ouyrent   la messe.
Et après, prist Gieffroy une souppe en vin, et puis   s'arma de toutes pieces, et monta a cheval fort et viste, et pent   l'escu au col, et empoingne la lance.
Et ses freres et les barons le   convoient jusques au ruissel qui court   emmy la praierie au lez de devers Poictiers.
Et la prent Gieffroy   congié d'eulx, et passe oultre la riviere.
Et tantost appercoit un   chevalier armé de toutes pieces, l'escu au col et la lance sur fautre,   et monté sur un grant coursier liart, et monstre bien semblant de   homme fort et courageux et plain de grant chevalerie, et qui gaires   ne craint ne ne doubte sa partie adverse, si comme il semble.
Comment Gieffroy se vient combatre en la pree dessoubz Lusegnen   au chevalier qui vouloit avoir treu sur le pommel de la Tour  Poictevine  Comment Gieffroy se vient combatre en la pree dessoubz Lusegnen   au chevalier qui vouloit avoir treu sur le pommel de la Tour   Poictevine  L'ystoire dit que, quant Gieffroy apperceut le chevalier ou pré,   si lui escrie en hault: « Sire chevalier, estes   vous cellui qui voulez avoir le treu sur ma forteresse? » Et cellui   lui respond: « Ce suiz je voirement.
Par mon chief, dist Gieffroy,   et je le vous vien callengier.
Or vous deffendez, car bon besoing   vous sera.
» Et quant cellui l'entent, si met la lance en arrest, et   Gieffroy d'autre part, et se viennent encontrer par telle vertu qu'il   n'y ot si bonne lance qui ne volast en troncons jusques en leurs   poings.
Et se viennent encontrer de corps, de pitz, d'espaules, et  de chevaulx, et de testes, qu'il n'y ot cellui a qui les yeulx  n'estincellassent   en la teste.
Puis trayent les espees, et se vont entredonnant   si grans et si merveilleux coups que ceulx qui les regardent   d'oultre la riviere sont tous esbahiz comment ilz pevent endurer   la peine.
Et tant se combatirent qu'ilz n'ont escu entier, ne haubert   qui ne soit desmaillez en cent lieux.
Et ainsi se combatent tant   qu'il fu heure de vespres, que on ne scet gaires lequel en a le   meilleur.
Et lors prist le chevalier la parole et dist: « Gieffroy, entens a   moy.
Je t'ay bien essayé.
Et quant de tes   dix sols, je les te quicte.
Et saiches que ce que j'en ay fait, ce n'a esté   que pour le prouffit de ton pere et de son ame.
Il est vray que le   pape lui avoit enjoint penitence pour le parjur qu'il avoit fait a   ta mere, laquelle il n'avoit pas enterinee.
Or est ainsi, se tu veulz   faire fonder un hospital et amortir une chappellerie pour l'ame   de ton pere, ta tour demourra paisible, combien que jamais ne sera   heure qu'il n'y avieingne plus de merveilleuses choses que en lieu   de tout le chastel.
» Et Gieffroy lui respond, s'il cuidoit qu'il feust   de par Dieu, qu'il le feroit voulentiers.
Et cil lui jure que oyl.
Et   Gieffroy lui dit: « Or soies tout seur que je le feray, au plaisir de   Nostre Seigneur.
Mais or me dy qui tu es.
» Et cellui lui respond:   « Gieffroy, n'en enquier plus avant, car plus n'en pues savoir, mais   que tant que je suiz de par Dieu.
»  Et atant s'est esvanoys, que Gieffroy ne scot oncques qu'il devint,   ne aussi ne firent ceulx qui estoient oultre la riviere, qui moult   furent esmerveilliez qu'il povoit estre devenuz, et aussi fu Gieffroy.
Et atant s'en part, et passa la riviere,   et vint a ses freres et aux barons qui lui demandent comment il   avoit chevy a son homme ne qu'il estoit devenus.
Et Gieffroy dist   qu'ilz avoient bonne paix, mais qu'il estoit devenus ne leur sauroit   il a dire nouvelles.
Et lors vindrent a Lusegnen, et fu Gieffroy   desarmez en la sale, et firent pendre l'escu qu'il ot conquis, le jour   devant, au chevalier, encontre l'un des pilliers.
Et la fut tant que   Gieffroy ot fait faire l'ospital de Lusegnen et la chappellerie, et   bien rentée.
Et ce fait, on ne scot que l'escu fu devenu.
Et lors prindrent   congié les freres et les barons de Gieffroy, et s'en reva chascun   en son pays.
Et cy fenist nostre histoire de ceulx de Lusegnen,   mais pour ce que les roys d'Armenie en sont extraiz, je vous vueil   dire une adventure qui advint a un roy d'Armenie.
L'ystoire dit, et aussi l'ay je ouy dire a pluseurs, et commune renommee   en court, qu'il ot, grant temps après le trespas du roy   Guion, un roy en Armenie qui moult fut beaulx jeunes homs et   en chaleur de force et de vigour, et moult plain de sa voulenté,   et de grant cuidier, et hardiz et aspres   comme un lyon.
Et ouy nouvelles par aucuns chevaliers voyagiers   que il avoit en la Grant Armenie un chastel bel et riche, et en   estoit la plus belle dame que on sceust ou monde dame.
Et celle   dame avoit un esparvier, ou tout chevalier de noble sang qui le povoit  veillier IIJ.
jours et IIJ.
nuys, sans dormir, elle s'apparissoit  a eulx,   et avoient un don de elle, tel qu'ilz le vouloient demander, voire   des dons temporelz, sans pechié de corps, ne sans elle touchier   charnelment.
Le roy, qui estoit en sa droicte fleur de beauté et de   vigour et en son cuidier, dist que pour certain il yroit et ne demanderoit   que le corps d'elle.
Et n'y povoit on aler que une foiz l'an   veillier, et y convenoit entrer la sourveille de la Saint Jehan, et y   demeure on cellui jour et le landemain et le tiers jour qu'il est le   jour Saint Jehan.
Et qui y puet tous ces trois jours veillier, sans   dormir, la dame se appert le landemain, par matin, a lui, et a le   don qu'il veult demander.
Et lors appresta le roy son erre, et entra en mer a belle compaignie,   et tant erra qu'il arriva la nuit de   devant la sourveille Saint Jehan ou chastel de l'Espervier, et fist   tendre un bel paveillon devant, et souppa tout a son aise, et puis   se ala couchier, et dormy jusqu'au lendemain, souleil levant, et   ouy messe, et puis menga une souppe en vin.
Et puis s'arma, et   prist congié de ses gens, qui moult furent doulens de sa departie,   car bien cuidoient que jamais ne le deussent veoir.
Et ainsi s'en   va le roy vers le chastel.
Comment l'omme vestu de blanc vint au roy et lui devisa l'adventure  du chastel.
Comment l'omme vestu de blanc vint au roy et lui devisa l'adventure   du chastel.
En ceste partie dit l'ystoire que, quant le roy fu venus a l'entree   du chastel, un vieux homs, tout vestu de blanc, vint   a lui et lui demanda que il demandoit.
Et il respondy:   « Je demande l'adventure et la coustume de ce chastel.
» Et ly preudoms   lui respond: « Vous soiez ly tres bien venuz, et venez aprez   moy, et je vous menray ou vous trouverez l'adventure.
» Et le roy   lui respond: « Grans merciz, je suiz tout prest.
» Et lors se met ly preudoms   devant, et le roy après.
Ilz passent le pont et la porte.
Et   moult s'esmerveille le roy de la richesce et de la noblece qu'il voit   parmy la court.
Et lors monte ly preudoms les degrez de la sale,   et le roy aprez.
Et quant ilz furent en la sale, si voient a un des   boux une perche qui estoit de la banne de la licorne, et ot dessus   estendu une piece de veloux, et fut l'esprevier dessus, et le gant   emprez lui.
Et lors lui dist ly preudoms: « Amis, cy povez veoir l'aventure   de ce chastel, et je vous en diray la verité.
Sachiez, puis que   vous vous estes mis si avant en ceste adventure, qu'il vous fault   cest espervier veillier, sans dormir, IIJ.
jours et IIJ.
nuis.
Et, se   fortune vous est si amie que vous en puissiez faire   vostre devoir, la dame de cestuy lieu s'apparra a vous le   quart jour.
Et demandez quel don que vous vouldrez des choses   terriennes, sans ce que vous ne demandez pas son corps, car cellui   ne povez vous avoir.
Et sachiez que, se vous le demandez, qu'il   vous en mesavendra.
Or vous veulliez aviser sur ce point.
Et s'il   advient aussi que vous dormiez dedens le terme, sachiez seurement   que vous demourrez cy tout vostre vivant.
Or prenez garde que   vous ferez.
»  Ly preudoms se party du roy quant il lui ot dictes les paroles   que vous ouez.
Et le roy demeure et regarde les grans richesces   que il voit de tous costez.
Et puis regarde d'autre part, et voit la   table mise, et la nappe belle et blanche dessus, et y voit moult   de nobles mez.
Il se traist celle part, et en prist un petit de cellui   qui mieulx lui pleut, et menga un pou, et but une foiz, et se contregarda   bien, car il savoit assez que le trop mengier et boire actrait   le dormir.
Et ainsi s'en va esbatant par la sale.
Et y voit mainte belle   hystoire painte, et les escripz dessus qui   donnent la congnoissance que c'est.
Et entre les autres y est painte   l'ystoire du roy Elinas d'Albanie et de Presine et de leurs trois   filles, et tout du chief jusqu'en la fin, comment ses filles l'encloirent   en la haulte montaigne de Brumblerio en Norhombellande, et   comment Presine, leur mere, les pugny quant elle scot le meffait   qu'elles orent fait de leur pere, et tout le fait de chief en chief.
Moult prist le roy grant plaisir en ceste histoire et en pluseurs   autres qui y furent.
Et ainsi se deduisi jusques au tiers jour qu'il   aloit par leans.
Et appercoit une tres belle chambre, et estoit l'uis   tout ouvert arriere.
Le roy y entre et regarde par my la chambre,   et y voit grant foison de chevaliers pains, armez de leurs cottes   d'armes toutes armoiees de leurs armes.
Et estoient dessoubz leurs   noms escripz, et de quel lignaige et de quelle region ilz estoient;   et par dessus eulx avoit escript: « En tel an veilla ceans cest chevalier   nostre espervier, mais il dormy, et pour tant lui fault tenir   compaignie a la dame de cest chastel tant   comme il pourra vivre.
Mais il ne lui fault rien qu'il n'ait a son   plaisir, fors seulement le partir de ceans.
» Et entre ces chevaliers   avoit IIJ.
places vuides, ou il avoit IIJ.
escuz armoiez des armes   de IIJ.
chevaliers, de qui le nom estoit escript dessoubz, et leur   region, et de quel lignaige ilz estoient.
Et par dessus leurs escuz   avoit escript: « En tel an veilla nostre espervier ceans cest noble   chevalier bien et deuement, et en emporta son don.
» Et ainsi avoit   escript par dessus les deux autres escuz.
Tant s'amusa le roy en   la chambre que pour poy qu'il ne sommeilla.
Mais il s'appercoit,   et vint hors, et voit que le soleil estoit ja tout bas.
Et ainsi passa   le roy celle nuit jusqu'au matin.
L'aube creva et vint le jour, et ainsi qu'a soleil levant vint la   dame du chastel en si noble et si riche habit que le roy fu tous   esbahiz tant de la richesse de l'abbit que de la beauté de la dame.
La dame salua le roy et lui dist: « Sire, vous soiez le tres bien venuz.
Et certes vous avez fait bien et vaillaument   vostre devoir.
Or demandez quelque don qu'il vous plaira   des choses terriennes, honnourables et raisonnables, et vous l'aurez   sans arrester.
»  Dont respondy le roy, qui tous fu esprins de l'amour d'elle.
« Par   ma foy, ma dame, je ne vueil or ne argent, terre ne heritaige, bonne   ville, chastel ne cité, car, Dieu mercy, je suiz riches homs assez, et   il me souffist.
Mais je vueil avoir le corps de vous pour moillier.
»  Et lors que la dame l'entendy parler, si fu moult courroucee, et   lui respondy en hault: « Par foy, sire, fol musart roy, a ce don avez   vous failly.
Demandez autre chose, car cestui ne aurez vous pas.
»  Et le roy lui respond: « Tenez moy la promesse de l'aventure de   ce chastel, car j'ay bien fait mon devoir.
Par foy, dist la dame,   je n'y debat pas.
Or demandez chose raisonnable, et vous l'aurez,   car moy ne povez vous avoir.
Par foy, dist le roy, touteffoiz ne vueil   je autre don, ne autre ne vous demanderay.
Par Dieu, dist la dame,   roy, se tu me demandes plus, il te mesavendra, et a tes hoirs avec,   qui coulpe n'y ont.
» Et le roy lui respont:   « Toutesfoiz ne vueil je autre chose que le corps de vous, car pour   autre chose ne suiz je cy venuz.
»  Et lors que la dame voit qu'il ne muera point son propos, si fu   moult courroucee, et lui dist: « Folz roy, or as tu failly a moy et a   ton don, et t'es mis en adventure de demourer ceans a tousjours   mais.
Povre fol, n'es tu pas descendu de la lignie du roy Guion,   qui fu filz Melusigne, ma seur, et je suis ta tante, et tu es si   prez de mon lignaige, posé que je me voulzisse assentir a toy avoir,   que l'eglise ne s'i vouldroit pas accorder.
» Et puis lui compte de   chief en chief comment vous l'avez ouy dessus ou chappitre du   roy Elinas, et aussi des hoirs de Lusegnen.
Puis lui dist: « Fol roy,   par ta musardie te mescherra.
Toy et les tiens decherront de terre,   d'avoir, d'onnour et de heritaige, jusques a la IXe lignie; et perdra   par ta fole emprise le IXe de ta lignie le royaume que tu tiens.
Et   portera cellui roy nom de beste mue.
Et t'en va, car cy ne pues   tu plus demourer.
» Quant le roy l'entendy, oncques pour ses paroles   ne mua sa fole errour, mais la cuida prendre   par force.
Melior s'esvanoy de lui.
Et lors senty descendre sur lui, aussi dru   que pluie chiet du ciel, coups et horions d'un costé et d'autre, et   fu moult defroissiez de coupz orbes, et puis fu tirez moult vilainement   hors de la forteresse, et traynez tout hors de la barriere, et   la fu laissiez.
Et sachiez qu'il ne pot oncques veoir pié de ceulx qui   ainsi le servoient.
Lors se redrece au mieulx qu'il puet, et maudist   cellui qui lui apporta les nouvelles de ceste adventure, et l'eure   qu'il y vint oncques.
Atant est venus a ses gens, qui bien veoient   qu'il ne revient pas si freschement qu'il en ala, et lui demanderent:   « Monseigneur, estes vous bleciez? Avez vous eu bataille la   ou vous avez esté? » Et cil leur respond: « Un pou sui je bleciez,   mais bataille n'ay je pas eue, mais j'ay trop bien esté batuz, et si   ne scay de qui, car je n'y vy oncques personne, mais j'ay moult   bien sentu les horions.
Et sachiez que je ne me suiz pas revenchiez,   et pour tant n'ay je point eu de bataille, car cellui ne fait   pas la bataille qui les premiers horions donne,   mais cellui la fait qui se revenche.
» Et ceulx respondent: « Monseigneur,   vous dictes verité.
»  Assez tost aprez fist le roy cueillir son paveillon, et entra en mer,   et s'en va le plus droit qu'il puet en son pays, pensant de triste   cuer aux paroles que Melior, la dame du chastel de l'Esprevier,   lui ot dictes.
Et moult se doubta d'avoir perdu son bon eur.
Mais   il se garde bien de soy en descouvrir a sa gent.
Et nonpourquant   depuis s'en descouvry il a un sien frere, quant il fu es articles de   la mort.
Et cil estoit attendant du royaume aprez luy.
Et lui dist   comment il pensast de gouverner saigement, car il lui estoit besoings.
Cil roy, dont je vous dy, n'ot oncques puis joye au cuer, et regna   grant temps, mais de jour en jour fondoit et decheoit en pluseurs   manieres et en fin il mouru.
Et sachiez que ses hoirs ont depuis   eu moult a faire, et moult de ennuis et de pestillences, comme il   apparu et appert.
Cy me tairay des roys d'Armenie, et en ay   conclut l'ystoire pour ce qu'il est tout evident qu'ilz   sont extraiz de la noble lignie du roy Elinas d'Albanie   et de Lusegnen.
Et encores jusques au jour de la perfection   de ceste histoire, qui fu parfaicte le jeudi VIJe jour d'aoust l'an   de grace Nostre Seigneur mil CCCIIIJxxXIIJ.
est apparant, car les   roys de Chippre et les roys d'Armenie en portent les armes, et le   cry, et le seur nom.
Or vous ay dit et devisé, selon les vrayes croniques   et la vraye histoire, comment la noble forteresse de Lusegnen   en Poictou fut fondee, et retrait la noble et puissant lignie   qui en est descendue des nobles gens qui la fonderent, dont Dieu   vueille avoir les ames recommandees en son saint paradis qui est   es siecles des siecles.
Amen.
Ceste noble forteresse de Lusegnen en Poictou est depuis, tant   alee de main en main qu'elle est venue en la main, par raison et   par conqueste d'espee, de hault, noble et tres puissant prince Jehan,   filz du roy de France, duc de Berry et d'Auvergne, conte de Poictou   et d'Auvergne, mon tres redoubté seigneur,   lequel m'en a commandé a faire ce petit povre traittié,   selon les croniques que j'en ay eues, tant de lui comme d'autres.
Et je, qui ay tousjours eu grant desir de faire son plaisir a mon   povoir, ay mis diligence de ceste histoire mettre en prose au mieulx   que je l'ay sceu faire.
Si requier a mon Createur qu'il Lui plaise que   mon tres noble et redoubté seigneur le vueille prendre en gré, et   aussi sa tres noble seur Marie, fille du roy de France, duchesse de   Bar et marquise du Pont, ma tres redoubtee dame, et le noble   marquis de Morave, cousin germain de mon dit seigneur, qui a   fait requerre qu'il lui veulle envoyer ceste histoire.
Et aussi je   prie a Dieu qu'elle puisse plaire a tous ceulx qui la liront ou orront   lire.
Et sachiez, quant de moy, que je croy que l'ystoire soit veritable.
Et dit on pour certain que, depuis qu'elle fu fondée, pour   change, pour acquest ou pour conquest, que la dicte forteresse de   Lusegnen ne demoura XXX.
ans acomplis en main d'ome qui ne   feust extraiz de la dessus dicte lignie de par pere ou de mere.
Et sachiez que, toutesfoiz, comme je vous   ay cy dessus retrait en l'ystoire, quant la dicte forteresse doit changier   seigneur, la serpente s'appert trois jours devant.
Et quant a moy, j'ay oy dire a mon tres redoubté seigneur que   du temps que Cersuelle le tenoit pour les Angloiz, et que le siege   y estoit de par mon dit seigneur, que Cersuelle lui dist que en   certain temps avant que la forteresse feust rendue, icellui Cersuelle   gesoit en son lit ou chastel de Lusegnen, et avec lui une femme   nee de Sancerre, nommee Alixandre, qu'il tenoit en concubinage.
Il vit, ce disoit il, apparoir, presentement et visiblement, devant   son lit une serpente, grande et grosse merveilleusement, et estoit   la queue longue de VIJ.
a VIIJ.
piez, burlee d'azur et d'argent.
Et   ne scot oncques par ou elle entra, et estoient tous les huiz fermez   et barrez.
Et le feu ardoit grant en la cheminee.
Et aloit la serpente,   debatant de sa queue sur le lit, sans eulx mal faire.
Et dist   de certain a monseigneur qu'il n'avoit onques en sa vie eu, ne ot   depuis si grant paour.
Et dist qu'il se dreca en son seant, et prist   l'espee qui estoit a son chevez.
Et lors lui   dist, si comme il recordoit a monseigneur, celle Alixandre: « Comment,   Cersuelle, vous qui avez esté en tant de bonnes places, avez   vous paour de celle serpente? Certes, c'est la dame de ceste forteresse,   et qui la fist fonder.
Et sachiez qu'elle ne vous fera ja mal.
Elle vous vient monstrer comment il vous fault dessaisir de ceste   place.
» Et dist Cersuelle que celle Alixandre n'en ot oncques paour,   mais il disoit bien qu'il n'en fu onques asseur.
Et dist Cersuelle,   que, grant temps après, elle se mua en figure de femme aulte et   droicte, et estoit vestue d'un gros burel, et ceinte dessoubz les   mamelles, et estoit affublee de blans cuevrechiez a la guise du viel   temps.
En cel estat que je vous ay recordé, jura Cersuelle a monseigneur   qu'il la vit.
Et plus, il dit qu'elle s'en ala asseoir sur le   banc au feu, l'une heure le viaire devers le lit et le doz au feu, si   que ilz povoient tout a plain veoir sa face, et bien leur sembloit   qu'elle avoit esté moult belle, et l'autre heure retournoit le visaige   devers le feu, et gueres de temps ne se tenoit en un moment.
En   celle freour dist Cersuelle qu'il demoura   jusques a une heure prez de jour.
Lors se transfigura en guise de   serpente comme devant, et s'en ala debatant de sa queue autour   du lit et sur leurs piez, sans nul mal faire, et puis dist qu'elle se   party, et la perdy si soubdainement qu'il ne scot oncques par ou.
Et cecy ay je ouy dire a monseigneur et a pluseurs autres que Cersuelle   lui dist, et lui en jura par tous les seremens que preudoms   puet faire.
Et depuis qu'il l'ot veue, la forteresse fu bien brief rendue   a monseigneur, a qui Dieux en doint joye par sa grace, et   a ses hoirs.
Encores est il verité qu'il a un lieu a Lusegnen, emprez le puis,   ou on a, du temps passé, nourry pollaille, ou elle s'est monstree   par pluseurs foiz a un homme qui encores demeure en la forteresse,   et l'appelle on Godart, et ne lui fait point de mal.
Et ce l'a juré   il sur Dieu et sur son ame.
Item Yvain de Galles jura a mon tres redoubté seigneur le duc   dessusdit que il l'avoit veue par deux foiz sur les murs de Lusegnen,   trois jours devant que la forteresse feust rendue.
Et ces   preuves et autres en a on eues, dont qui   en vouldroit deviser, la chose seroit moult longue.
Et encore plus avant, il a un chevalier poitevin nommé messire   Perceval de Couloigne, qui fu chambellan du bon roy de Chippre,   qui dist et jura a monseigneur par pluseurs foiz, qu'il estoit en Chippre   avecques le roy.
Auquel roy la serpente s'apparu, et le dist   au dit Perceval en telle maniere: « Perceval, dist le roy, je me doubte   trop fort.
Pour quoy, monseigneur, dist le chevalier? Par ma foy,   dist le roy, pour ce que j'ai veu la serpente de Lusegnen qui s'est   apparue a moy.
Si ay grant paour que il ne me viengne aucune   perte dedens brief jour, ou a Perrin, mon filz, car ainsi s'appert   elle quant aucun des hoirs de Lusegnen doivent mourir, a eulx   ou en la forteresse.
» Et jura le dit Perceval a monseigneur que   dedens le tiers jour après, la dure adventure que chascun scet lui   advint, dont ce fu pitié, s'il eust plu a Nostre Seigneur, car il fu   mort, si comme on dit, tres faussement.
Ces preuves, et autres pluseurs, ont esté clerement sceues, sans   ce que les vrayes croniques et les livres des histoires en dient.
Et   se j'ay adjousté chose en ceste hystoire   qui semble a aucuns increable, si le me veullent pardonner, car,   selon ce que j'ay trouvé et peu sentir des anciens autteurs, tant   de Gervaise comme d'autres anciens autteurs et philosophes, je   repute ceste histoire et la cronique a estre vraye, et les choses faees.
Et qui dit le contraire, je dy que les secrez jugemens de Dieu et   les punicions sont invisibles a congnoistre a entendement humain,   car il est trop gros pour entendre l'espite espirituelle, ne comprendre   que c'est.
Et la puissance de Dieu y puet adjouster ce qu'il lui   plaist, comme on raconte, en pluseurs histoires, de pluseurs faees,   avoir esté mariees et avoir eu enfans.
Comment ce se puet faire   ne puet savoir humaine creature, car ces poins et autres a Dieu   retenu en son secret, et en monstre les exemples es lieux et aux   personnes ou il lui plaist.
Et que plus sera la personne grossiere,   et plus a enviz le croira; et plus sera deliee de engin et de science   naturelle, et plus tost y aura affection que ce soit chose faisable,   combien que les choses secretes de Dieu   ne puet nulz savoir au cler.
Combien que saint Pol die en l'epistre aux Rommains que toutes   choses sont sceues par humaine nature, voire sans les secretes   choses de Dieu, et qu'il a retenues en sa congnoissance, sans autre,   la nature aux humains si est a entendre pluseurs hommes vacquans   par universes contrees.
Par ceulx sont sceues les choses, et   sont toutes les choses sceues, non pas par un seulement, mais par   pluseurs.
Et ainsi sont les choses repostes en pluseurs lieux sceues,   et non pas en un tout seul.
Et ainsi est il de nostre histoire.
Elle   est forte a croire, en pluseurs lieux, de ceulx qui ont gros engin,   et a ceulx qui l'ont delié, legiere.
Tout aussi que de une personne   qui oncques n'aura yssu de sa region ne de son pays, ne pourroit   croire maintes choses qui sont a moins de C.
lieues prez de lui, et   lui sera grant estrangetté, et dira qu'il ne se pourroit faire, et ce   lui destourbera, car il n'a pas veu les lieux,   car par hanter les diverses contrees et pays et nacions, et par lire   les anciens livres et les entendre, congnoist on le vif et le vray des   choses semblans increables.
De ce ne vous vueil plus faire mencion, mais je vous supply a   tous, se j'ay dit chose en ceste histoire qui vous soit ennuyeuse ou   desplaisant, que vous m'en veulliez tenir pour excusé, et especialment   a mon tres redoubté seigneur et a ma tres redoubtee dame, sa   noble serour.
Car certes je scay bien que je n'ay mie sens pour bien   faire si haulte histoire comme ceste est, qu'il n'y ait a dire, mais   on dit souvent qu'a l'euvre congnoist on l'ouvrier; et de petit   mercier, petit pennier.
Mon tres redoubté seigneur, prenez en gré,   s'il vous plaist, car se ly homs fait le mieulx qu'il puet ne scet,   on le doit prendre en gré, car, en aucuns cas, bonne voulenté doit   estre reputée pour euvre.
Et cy se taist Jehan d'Arras de la noble histoire de Lusegnen.
Dieux doint aux trespassez sa gloire, Et aux   vivans force et victoire, Que ilz la puissent conquerir.
Cy vueil   l'ystoire fenir.
Deo gractias.
.
.
