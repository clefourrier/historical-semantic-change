CI COMMENCHE LE LIVRE DE FAUVEL     De Fauvel que tant voi torchier Doucement , sans lui escorchier , Sui entrés en milencolie , Por ce qu' est beste si polie.
Souvent le voient en painture Tiex qui ne seivent se figure Moquerie , sens ou folie.
Et pour ce , sans amphibolie , Clerement diroi de teil beste Ce qui m' en peut chaer en teste.
Fauvel ne giest mès en estable , Il a meson plus honorable : Avoir veult haute menjoere Et rastelier de grant afere.
Il s' est herbergiés en la sale , Pour mielx demonstrer son regale ; Et nepourquant par sa science Es chambres a grant reverence , Et es garderobes souvent Fet il assembler son couvent Qui si soingneusement le frote Qu' en lui ne peut remaneir crote.
Fortune , contraire a Raison , Le fet seignour de sa meson : En lui essauchier met grant peine , Quer el palès roial le maine ; De lui fere honoreir ne cesse.
Entor Fauvel a si grant presse De gens de toutes nacions Et de toutes condictions Que c' est une trop grant merveille : N' i a nul qui ne s' appareille De torchier Fauvel doucement.
Trop i a grant assemblement : Rois , dus et contes verrïés Pour torchier Fauvel alïés , Tous seignours temporels et princes I vienent de toutes provinces , Et chevaliers grans et petis , Qui a torchier sunt bien fetis.
N' i a , sachiés , ne roy ne conte Qui de torchier Fauvel ait honte.
Viscontes , prevos et baillis A bien torchier ne sont faillis ; Bourjois de bours et de cités Torchent par grans subtilités , Et vilains de vile champestre Sont emprès Fauvel pour lui pestre.
Puis en consistore publique S' en va Fauvel , beste autentique , Et quant li pape voit teil beste , Sachiez qu' il li fet trop grant feste , Et les cardonneaux mout l' ennourent Et pour lui torchier tous aquourent.
Li vischancelier , li notares , Audïenchiers , referendares Metent paine d' euls efforchier Pour Fauvel bien a point torchier.
Prelas n' esparnent mont ne val Pour torchier cel noble cheval.
Abbeis , gens de religion I ont trop grant devocion.
Jacobins , Cordeliers , ou estes ?  A cest cop ne soiés pas bestes , Anciés penseis d' estudïer A Fauvel souef manïer , Si fetes vous , se Diex m' aït , Tant que cescun s' en esbahit.
Augustins et nonnains et moines , Archediacres et chanoines Et clers d' iglise pourveüs Sont au torchier bien esmeüs , Et povres clers qui sont sans rente I metent trop bien lor entente , Mès ne peuvent pas si près estre Ne si avant com li grant mestre , S' en sont courochiés et plain d' ire , Si que souvent les ot l' en dire Que Fortune , qui n' est pas ferme Et qui de torneir ne se terme , Le plus avant retornera , De haut bas , de loing près fera.
Ce que Fortune si tost torne Et en son torner ne met borne Fait les povres reconforter Et de lour mals bien deporteir.
Et quant ne peuent avenir A Fauvel torchier ne tenir , Si dient il :  « Dieu gart teil beste , Mout a beau corps et bele teste.
»   Or convient savoir la maniere , Les contenances et la chiere Qui sont a torchier cel Fauvel.
L' en ne cognoist nonnain au vel ; Pour ce est bon que l' en le sache , Quer maint torchent qui n' i font trache.
Premier commencherei au pape ; Ce n' est pas drois que il m' eschape , Mès je fais protestacion Que ce n' est pas m' entencion D' aleir contre l' ennour de Romme , A qui doit obeïr tout homme ; Mès de Fauvel diroi le voir , Si com je le puis conchevoir.
Le pape se siet en son siege , Jadis de pierre , or est de liege ; Fauvel resgarde en sa presence , A qui l' en fet grant reverence De lui torchier et soir et main.
Le pape si li tent la main , Par le frain doucement le prent , De torchier nuli ne reprent , Et puis frote a Fauvel la teste En disant :  « Ci a bele beste ».
Li cardineaus dient pour plere :   « Vous dites voir , sire saint Pere.
»   Lors a Fauvel tous les mains metent Et de li torchier s' entremetent ;  Il me semble qu' estrilles tienent Et qu' entor la teste le piegnent.
Je ne sei comment il l' entr' oignent , Mès sus la teste le rooignent.
Ileques rois de tous païs De torchier ne sont esbahis.
Un en i a qui est seignor , Entre les autres le greignour Et en noblece et en puissance.
De conreer Fauvel s' avance : De l' une main touse la crigne Et o l' autre main tient le pigne ; Mès il n' a point de miroer , Il en devroit bien un louer : Bien devroit mireor avoir , Quer grant mestier a de savoir A queil chief i porra venir De Fauvel si a point tenir.
Emprès les rois les contes torchent Si doucement que point n' escorchent ; Prelas et abbés d' autre part A bien torchier cescun se part , Sus le dos , entor les coustés , Nul n' est d' emprès Fauvel osteis , Sus le ventre et devant le pis ; L' un torche mielx , et l' autre pis.
Priors , doëns , archediacres A torchier ne sont pas pouacres :  De toutes les pars i atrotent Et Fauvel es pastureaus frotent.
Chevaliers n' i sont pas en coupe , Fauvel torchent dessus la croupe ; Et escuiers , qui bien s' estuident , Lievent les piés et si les vuident , Et si font nouvelle lietiere , Si que Fauvel lor fait grant chiere.
Chanoines , chapelains , persones , Moines , nonnains de toutez gonnez , Par bois , par villes , par marès Torchent a Fauvel les garès ; Entre les cuisses , près des ennes Frotent a Fauvel ners et veinnez , Et Cordeliers et Jacobins Sont a bien froteir drois robins : Devant torchent et puis derriere ; Trop bien en soivent la maniere.
Et povres gens a torchier viennent , Mès emprès la queue se tiennent Et le mielx qu' il peuent s' adrecent : La queue escouent et la trecent.
Or sont au torchier tous venus , Riches , moëns , gros et menus.
Se cest livre voulon entendre , Des or mès nous convient descendre A Fauvel proprement descrire Et par diffinicion dire Ce que Fauvel nos senefie ;  Mès anciex est bien que je die De la coulour premirement.
Aristote dit vraement : Les accidens grant aïdance Font a cognoistre la substance.
Fauvel n' a mie coulour noire , Quer noire coulour est memore De mort , de paine et de tristece , Et Fauvel est en grant leece , Si que de noir habit n' a cure ; Il n' est pas propre a sa nature.
Ne coulour n' a il pas vermeille.
Saveis pour quoi ?  N' est pas merveille : Roge coulour si senefie Charitei a cescun amie.
Fauvel n' a cure de teil cote , Quer il n' aime fors qui le frote.
Ne il n' a pas la coulour blance.
Por ce qu' el est senefiance De chose qui est nete et pure ; Mès Fauvel est si plain d' ordure Qu' il convient tous jours qu' en le frote ; Pour ce n' a il pas blanche cote : Se il l' avoit , ce seroit perte.
Ausi n' a il pas cote verte , Quer verdure est senefiance De foi loial et d' esperance ; Mès Fauvel a mise s' entente Du tout en fortune presente ,  Sans espereir cele qui dure , Ne de foy gardeir n' a il cure.
Cote n' a il pas azuree , Quer teil coulour est aduree Denotant considereson De bien , de sens et de reson.
Par le saphir le peus prouver , Ou coulour d' azur dois trouver , Et l' etherien firmament A d' azur vrai resemblement.
Mès Fauvel n' a pas a duree La fortune qu' il a trouvee , Ne la fin pas ne considere , Ains quiert tout ce qui li peut plere.
Ausi Fauvel , se Diex me sauve , Ne doit avoir coulour fors fauve , Ne sus le dos , ce dois savoir , Ne doit il noire roie avoir.
Teil coulour vanité denote : A vaine beste vaine cote.
Encor est il si bas devant Que maintes gens en va grevant ; Et de tous les quatre piés cloche , Mès si soutiment les acroche Que l' en l' apercevroit a paine , Quer beste est de malice plaine.
Or est il temps que le mistere De Fauvel plus a plein apere Pour savoir l' exposition De lui et sa description.
Fauvel est beste appropriee Per similitude ordenee A signifier chose vaine , Barat et fauseté mondaine.
Ausi par ethimologie Pues savoir ce qu' il senefie : Fauvel est de faus et de vel Compost , quer il a son revel Assis sus fauseté velee Et sus tricherie meslee.
Flaterie si s' en derrive , Qui de nul bien n' a fons ne rive.
De Fauvel descent Flaterie , Qui du monde a la seignorie , Et puis en descent Avarice , Qui de torchier Fauvel n' est nice , Vilanie et Varieté , Et puis Envie et Lascheté.
Ces siex dames que j' ai nommees Sont par FAUVEL signifiees : Se ton entendement veus mestre , Pren un mot de cescune letre.
De Fauvel , qui si reigne en terre Par differences et par guerre , Dirai la diffinition Pour mielx monstreir m' entencion.
Fauvel beste est nient raisonnable , Chose apparant et non estable , Plain de fauseté , vui de voir ,  Figure pour gens dechevoir.
Fauvel est beste voirement , Que il ne porroit autrement Sus beste seignorie avoir.
Par raison le peus bien savoir : Li roy des hommes si est homme , Le egle est roy des oeseaux comme Le lyon est dit roy des bestes ; Ausi sachiés , vous qui ci estes , Que Fauvel , cel gentil seignour , Est le souvrain et le greignour De tout homme qui comme beste El monde a fichié cuer et teste.
Tiex hommes devon bestes dire , De quoy Fauvel est roy et sire.
A Templier herege equippole Cil qui de Fauvel fait ydole.
Beste est Fauvel , et cil est beste Qui li fet ne honor ne feste.
Or te vuil je prouver sans fable Que Fauvel est nient resonnable.
Il deüst gesir en l' estable , Mès c' est beste si mal estable Qu' en son lieu ne se veult tenir : Il ne fet qu' aler et venir  Pour avoir bonne menjouere ; Mout s' estudie qu' il puist plere : En barat et en fausetei A son engin du tout getei.
Il a tant alei et venu Que ja mès ne sera tenu N' arestei par frain ne par bride.
Il court par tout et point et ride , Par fortune va sans reson Et si regne en toute seson ; Pour soi hauchier mout s' estudie Eu doctrinal de flaterie , Si que faus puisse bien polir , Verité tere et droit tolir.
Sa diffinition sus mise Ai desclerie , or te souffise.
Des or mès dirai la maniere , En continuant ma matiere , Comment et pour quoi ce puet estre Que Fauvel fet le monde pestre , Et comment et grant et petit Ont en lui torchier appetit.
Diex , le roy de toute puissance , Qui tout a a sa cognoissance , Quant il fist au commenchement Le monde gloriosement , Ordena toute creature  Et li donna propre nature.
Tout ordena si sagement Que nuls hons ne puet , s' il ne ment , Dire que defaust i puist estre , Que desus lui n' a point de mestre.
Mès ce qu' il avoit ordenei Est mué et si mal menei Qu' il convient par droite raison Que près soion de la saison En quoi le monde finera , Ou Dieu autre monde fera.
Raison i fait fort argument , Au premier , quant sans instrument Il plut a Dieu le monde fere Et il vout de limon pourtraire Homme et fourmeir a son ymage.
A l' homme fist teil avantage Que des bestes le fist seignour Et en noblece le greignour.
Mès or est du tout berstorné Ce que Diex avoit atourné , Que hommes sont devenus bestes.
Devers terre portent les testes : Ne lour chaut fors de terre avoir.
De Dieu ne veulent riens savoir : Onques vers le ciel ne regardent ,  Quer eu feu de convetise ardent.
Operacion si argue La forme estre teile tenue Comme l' euvre semblablement.
Pour ce di je certainement Qu' ommes sont bestes rëaument Quant il vivent bestïaument ; Et pour ce par droit pouon dire Que Fauvel est du monde sire , Que il est par tout honorés Et com Dieu en terre aorés.
Raison a perdu roiauté Quant nous voion bestïautei Sus les hommes si haut assise Et resons est au dessous mise.
Einsi l' ordenance devine Est du tout tornee a ruine : Nous alon par nuit sans lanterne , Quant bestïauté nous governe.
Las !  que ne fu Fauvel mort nei , Quant le monde a si berstornei !  Cescun treuve en lui grant savor Pour aquerre humaine favor.
Hé las !  hé las !  quant je regarde Que par cest Fauvel , que feu arde , Est au jour d' ui si sainte Eglise Abatue et au dessous mise Qu' a paine porra relever !   Tous les jours la voi si greveir Que c' est une trop grant merveille Que saint Pere ne s' apareille De tost secourre a sa nacele , Qui si horriblement chancele Que l' estat de crestïentei En doit tout estre espouentei ; Li gouverneur sont esbloé , Et sachiés que l' arche Noé , Quant l' eve couvri terre toute , Ne fut onques en si grant doute D' estre noiee et desconfite Com la nacele dessus dite , C' est a dire Eglise presente Que la nacele represente ; De toutes pars est en tempeste , N' a mès en li joe ne feste : Bien peut par desolacion Chanter la lamentacion De Jeremie le prophete ; Je croi qu' elle fut pour lié fete.
La dame des rois et des princes , Princesse de toutes provinces , Giest au jour d' uy sous le treü Plus qu' onques mais ne fut veü Puis que la primitive Yglise Fu essaucie et avant mise.
Fauvel , qui est faus et quassé , Tout cest brouet li a brassé : Si com il veut Fortune torne  Et ce que Diex a fet bestorne.
Or te vuil monstreir la maniere Com' il met ce devant deriere.
Or entent , tu qui Fauvel torches : Diex fist au premier .ij.
grans torches , Plaines de mout tres grant lumiere , Mès c' est par diverse maniere.
L' une a non soleil , l' autre lune ; Clarté de jour nous donne l' une : C' est le solail qui luist de jour , La lune de nuit sans sejour.
Mès le solail , se Diex m' ament , Est trop plus haut eu firmament Que n' est la lune , c' est sans doute , Ne elle n' a de clartei goute Que le solail ne li envoie.
Mès Fauvel , qui trestout desvoie , A tant fait que cest luminare Est tout berstornei au contraire.
Mout est beste de grant emprise : La lune a sus le solail mise , Si que le solail n' a lumiere Fors de la lune et au derriere.
Grant eclipse pues ci trouver ; Ce que j' é dit te vuil prouveir.
Li sage fondé sus reson Font semblable compareson Au solail du ciel de prestrise , Et a la lune au dessous mise Comparent temporel empire ; La cause de ce te vuil dire.
Diex , qui sus tous est sire et mestre ,  Fist son filz de la Virge nestre , Qui sacrifia comme prestre , Si que por ce doit prestrise estre Au solail acomparagie , Que Diex li donna la mestrie De donner au monde lumiere , Par quoi il levast cuer et chiere A cognoistre la droite voie D' aler en pardurable joie.
Ausi ordena Diex prestrise Qu' ele fust chief de sainte Yglise , Qu' en lié vout le pouer crïer De tout lïer et deslïer.
Mès a temporel seignorie Ne donna Diex nule mestrie , Ains vout que fust dessous prestrise , Pour estre bras de sainte Eglise , Si qu' el n' eüst pouer de fere Fors ce qu' a l' Iglise doit plere.
Et par reson le pues veïr : Le bras doit au chief obeïr Et a execusion metre Ce que le chief li veult commetre.
Mout prest est le bras par nature A garder le chief de laidure , Quer le chief est plus haut en l' omme Que n' est nul des membres , si comme  Celui qui tout le corps gouverne : Par lui voit et ot et discerne.
Et se le chief estoit malade , Il n' i a membre , tant soit rade , Que l' en n' en voie plus mat estre , Si com les sergens de lor mestre.
Einsi doit temporalitei Obeïr en humilitei A sainte Eglise , qui est dame , Qui peut lïer et corps et ame.
Mès Fauvel a tant fauvelé Et son chariot roelé Que , mal gré Ferrant et Morel , La seignorie temporel , Qui deüst estre basse lune , Est par la roe de Fortune Souveraine de sainte Eglise.
Sainte Yglise est au dessous mise , Si qu' el donne poi de lumiere ; Ainsi va ce devant derriere : Les membres sont dessus le chief.
Grant mestier fust que de rechief Diex vousist fere un novel monde , Que cestui de tout mal soronde , Pour ce que Fauvel le gouverne En tenebres et sans lanterne ,  Si que l' a mis hors du chemin : Trouvei n' est pas en parchemin N' en livre de sainte Escripture Qu' ains mès fust si hors de mesure Com nous le voion maintenant.
Fauvel si couche au remenant , Que le mestre est de la griesche.
Tout le monde maine a la tresche : Pour plus melleir et bestorneir , Torner le fait et retorneir ; Tant i a mis entente et cure Qu' au jor d' ui toute creature Est du tout tornei au contraire De ce pour quoi Diex le vout fere.
Je le te monstre en tous estas Par argumens non intestas , Primes en ceulz de sainte Eglise , Ou plus d' amor doit estre assise ; Sans gloseüre et sans comment , Clerement te diroi comment Les persones de sainte Eglise Ont vie berstornee prise.
Eu temps de la foy primitive , De quoi salut humain derive , Quant Diex sainte Yglise espousee Out et de son sanc rachatee , Son vicare fist de saint Pere Et vout que fust pastour et pere Pour gouverneir crestïenté ; De pouer li donna plenté Et es apostres ensement , Si que par lour enseignement Le peuple revenist a voie D' aleir en pardurable joie.
Ces apostres desciples urent Qui sus eulz le pouer rechurent De tout lïer et deslïer Et de nous a Dieu ralïer.
Les apostres evesques furent , Que els principaument rechurent Le gouvernement de l' Eglise ; Et , puis que la foi fut esprise , Li disciple si s' espandirent Par tout le monde et entendirent A bien la foi multiplïer , Et pensoient d' estudïer Que asseis gaïgnassent d' ames , Qui en paradis fussent dames.
Saint Pere , qui papes estoit , D' escallate pas ne vestoit Ne ne vivoit d' exactions : Toutes ses consolacions Estoient en saintement vivre Et que le monde fust delivre De servitude de pechié Et qu' en bien fust tout adrechié ; Et quant il avoit labourei Et por son peuple bien orey , De vie mendiant n' out cure , Mès pour avoir sa repeuture Se vivoit de sa pescherie Et en menoit petite vie.
Mès , sachiés , peschier ne savoit : Une petite rois avoit Et une petite nacele , Si ne prenoit que poi d' avele Ou d' autres pissonnés menus , Si que vivant fust soustenus.
Mès nostre pape d' orendroit Si pesche en trop meillour endroit : Il a une roy grant et forte Qui des flourins d' or li aporte Tant que saint Peire et sa nacele En tremble et ele chancele.
Des flourins pesche il sans nombre ; Il ne pense pas comme l' ombre De saint Peire garir souloit Cescun qui de mal se douloit.
Saint Pere vesqui sans richece ; Mès or en a si grant largesce Son successour que c' est merveille ; Que Fauvel estudie et veille A lui porter flourins asseis , Ne si n' en peut estre lasseis.
Le pape , pas ne celeroi , Torche Fauvel devers le roy Pour les joiaus qu' il li presente , Et a lui plere met s' entente.
De ces diesiesmes li envoie Et des prouvendes li otroie Par tout pour ces clers largement.
Hé las !  com mal entendement , Que par ce voion sainte Eglise Tributaire et au dessous mise , Que Fauvel , qui est bien letrei , A les diesismes empetrei Pour le roi , par devers le pape.
Le pape n' i met pas sa chape Ne du clergié n' est pas tuteur , Mès le roy fait executeur , Si que par la laie justise Est justisie sainte Yglise.
C' est chose faite a escïent ,  Si qu' apeleir n' i vaut nïent.
Ainsi le pape Fauvel torche Si bel que le clergié escorche , Et si n' i met la main , ce semble ; Mès sainte Eglise toute en tremble.
Des cardineaux que pouon dire Sans euls de rien mouvoir a ire ?  Sauve toute lour reverence , Dire en pouon ceste sentence Qu' as premiers apostres , sans fable , Sont , ce me semble , poi semblable.
Les premiers apostres estoient Povres , et povrement vivoient : Plains estoient de charitei Et fondés sus humilitei.
Or est le dey changié , hé las !  Quer autrement vont nos prelas.
Je n' en puis faire bon hystoire , Quer Avarice et Vaine Gloire Les ont du droit chemin osteis ; Trop joint leur sont près des costeis.
Pastours sont , mès c' est pour els pestre : Huy est le louf dez brebis mestre.
Bien lour seivent osteir la laine Si près de la pel qu' el en saine ; Au touseir sont tuit aprestei ,  Ne eulz n' atendent pas l' estei , Mès en tous temps plument et pillent.
Fauvel le veut , que els l' estrillent , Et si le frotent doucement :  Placebo chantent hautement , Mès Dirige dient sans note.
Il est general terremote , Quer la terre torne a rebours , Et clers et lais , moines et bors , Sont torné ce devant derriere.
Las !  comment sont mis en chaiere Jennes prelas par symonie , Qui poi ont apris de clergie ?  Eulz ont non de reverent pere , Et enfans sont ; ne doit pas plere A Dieu que s' espouse l' Iglise Soit en mains de tiex prelas mise.
Ne sont pas gouverneurs seürs Jenne gent , s' euls ne sont meürs.
Nepourquant , a bien esluignier , Je ne saroie distinguier Les queuls prelas , a dire voir , Font au jor d' ui miex lor devoir.
Les uns , encor en parleroi ,  Sont devers le conseil le roy : As enquestes , as jugemens , As eschiquiers , as parlemens Vont nos prelas , bien y entendent.
Les biens de l' Eglise y despendent ; Les povres en ont povre part , Quer Fauvel l' aumosne depart , Qui en boban tout abandonne Et es povres gens riens ne donne.
Par tiex prelas , si com je cuide , Est au jour d' uy l' Iglise vuide De foi plus qu' ains ne fut veü.
Par eulz est souvent pourveü Le roy d' exactions leveir Sus l' Iglise et de lié greveir.
Par les prelas qui veulent plere Au roy et tout son plesir fere Dechiet au jour d' ui sainte Eglise Et pert s' onnor et sa francise.
Tiex prelas peires ne sont mie , Mès parrastres , qui n' aiment mie Les enfans de lour espousees , Qui par honnour lour sont donnees.
Les enfans ne lour peuent plere Des quels il n' aiment pas la mere.
Nos prelas font bien lour deü , Car il sont posteaus de seü Et de rosel en sainte Eglise.
Tant en font que nul ne les prise : Lor subjès pinchent bien et taillent , Mès a tous lor besoings lor faillent.
Tous jors s' en vont de pis en pire.
Il n' est mès temps que l' en se mire En lor fais pour example prendre ; Mès savoir deveis et entendre Que Diex a son grant jugement En prendra cruel vaingement.
Hé las !  et pour quoi ne s' avisent Nos prelas , qui huy tant se prisent , Pour les biens qu' il ont de l' Iglise , Que toute lour entente ont mise En orguil et en vanité ?  Tous temps veulent , c' est verité , Avoir honnours et grans servises A genoiz et en toutes guises , Enclineis , chaperons osteis.
Tant ont d' onour en tous costeis Qu' il ne semble pas , c' est la somme , Qu' il soient né de fame et d' omme , Ainz croissent tous jors lor estas.
Il ne pensent pas as restas Qu' euls aront au general conte ;  Diex les gart qu' il n' en aient honte.
La vaine gloire dont tant boivent Et les honors si les deçoivent , Enyvreis sont , ne lor sovient De ce que faire lor couvient.
Reson si me dit et enhorte Qu' il n' entreirent pas par la porte Par quoy prelas jadis entreirent , Mès par dessus les murs monteirent.
Autrement que ne fist Cephas Tant ont fait per fas et nephas  Tiex rampeours que la mestrise Ont au jor d' ui de sainte Yglise.
Fauvel jusques as murs les porte , Et Symonie , qui est forte , L' eschiele tost lor apareille ; Tost montent si que c' est merveille.
Avis m' est que n' oi pas veü De mon temps prelat esleü Pour ce qu' il fust de sainte vie , Mès grant lignage ou symonie En font du tout lour volenté : Sans euls n' est mès nul clerc renté , Se par servise nel porchace.
Encor i fait Fauvel fallace , Quer le bon serjant essaiés Est mout souvent trop pis paiés Et piés renté que n' est celui  Qui plus tart vient piere de lui.
Le bon n' a cure de flateir , L' autre soit bien Fauvel grateir ; Et Fauvel , qui les rentes donne , Ne regarde pas la personne De celui qui le bien dessert , Mès cil qui de torchier le sert.
Pour ce souvent lor paine perdent Qui a servir tiex gens s' aerdent.
A nos prelas doint Diex avis , Par quoi il soient plus ravis D' ameir foi , raison et droiture Et ceulz dont il portent la cure.
De sainte Yglise sont le chief.
Pour ce lour di tout de rechief Que par lour notoire deffaute L' Iglise qui fut jadis haute Est au dessous , dolente et basse , Com la nacelle sous la nasse , Si c' on n' i peut mais nul bien prendre , Que li pescheour sont a reprendre.
Des autres estas de l' Yglise Poi en y voi de bonne guise : Tous sont mués de lour droit estre , Chanoine , moine , clerc et prestre.
Les chanoines l' iglise heent  Et poi i vont , fors quant il beent Qu' argent i puissent recevoir ; Einsi font il mal lour devoir.
Lor principal doit estre entente De bien paier a Dieu sa rente , De li loer et aoreir Et dedens l' iglise honoureir Autant le grant comme le mendre , Et ne doivent premier entendre A merite pecuniaire : Ce ne devroit pas a Dieu plaire.
S' il le font en ceste maniere , Il le font ce devant derriere.
Des prouvendes ont largement , Mès il servent escharsement Celui de qui tous les biens viennent.
Hé las !  com a grant peril tienent Les prouvendes de sainte Eglise , Se il n' en rendent tel servise Comme l' Iglise a ordenei.
Aucuns dient , non pas senei , Que lor prouvendes sont trop francez ; Mès ce sont noires chauces blanchez Qu' aucuns ont les biens de l' Iglise , Si n' en font a Dieu nul servise Es leus ou doivent demoureir ,  Ou il doivent Deu honoureir.
Tout ecclesial benefice Est donnei pour devin office.
Or se gart qui en a grant nombre , Quer por servir cescun s' encombre.
Bien sont li chanoine aornei Que saint Benet le bestornei A au jour d' ui de sa mesnie , Qui mainent bestornee vie.
Ne vivent mie clerjaument , Anciés vivent bestïaument : Les uns chevaucent a lorrain , Les autres sont tous jors forain , A Fauvel sont fis et neveus ; A dorenlot sont lor cheveus.
Il sont de l' Yglise fillastre , Quer euls font trop le gentillastre.
Coeffez ont et saouleirs a las.
Bien devroient crier : Hé las , Sele crucefis regardassent Et en lui souvent se mirassent , Comment il est en crois haucié , Comment il est estroit chaucié , Et de queil robe il est vestu.
Ne deüssent pas si testu Ne si fous les chanoines estre Pour gasteir les biens de lor mestre.
Des prestres curez que diron ?  De lour estat un poi luiron.
Il sont par tout bien conneüs , Quer il sont de mout près veüs.
Briefment ore m' en passeroi ; Ne pour quant mès ne m' en teroi Que je aucune chose ne die De lour estat et de lour vie.
Quant yglises vaquier souloient , Les boens prelas si les donnoient A clers qui de bons mours estoient Et qui l' Escripture entendoient Et qui savoient preeschier Por lour subjès despeeschier De pechié , quant il i chaoient , Et qui adrechier les savoient.
Mès les parrochïaus yglises Sont au jour d' ui a cels commises Qui seivent trop poi de clergie.
Pour ce ne me merveil je mie Se le peuple vit folement Quant il a fol gouvernement : Li grant pastour et li petit N' ont au jour d' ui pas appetit De bien entendre a lour office ; Nice sont et chargié de vice , Si qu' il ne soivent metre paine.
Li aveigle l' aveigle maine , Si qu' euls deus chaier les couvient.
Sire Diex !  Quant il me souvient D' acuns prestres qui sont cureis , Comment il sont desmesureis Et comment il mainent vie orde , Ne maintiennent estat ne orde , Trestout le cuer m' en espouente : Laes gens metent hors de sente ; Ne pueent prendre bon example En l' eglise ne hors du temple Les laies gens en lour cureis , Qui en pechié sont endureis.
Hé las !  c' est grant mal' aventure Quant aus fous est baillie cure De gens gardeir et conseillier ; Cescun s' en doit bien merveillier.
Fauvel ne le veult autrement : Liez est quant tout va folement.
Des gens mis en religion Vuil faire aussi colacion Pour voier com orde est gardee.
As Mendians vuil commenchier , Mès ce n' est pas pour euls tenchier , Ne pour euls flateir ; pas n' i bee.
Saint François et saint Dominique Deus ordres commenceirent si que Fondeies fussent sus poverte : Sans terres et possessions  Doivent ces deus religions Vivre humblement , c' est chose aperte.
Mès Fauvel , le roy de fallace , Lour a fet espicial grace Pour ce que de Placebo chantent : Mout se painent au monde plere Et de filles vers euls atrere , Qui lez visitent et les hantent.
Il veulent avoir cures d' ames Par tout et d' ommes et de famez , De tout se veulent entremetre : Ne sont pas vrai religious Tiex gens qui sont si couvetous De lour estude au siecle metre.
Il a trop grant distinction Entre siecle et religion , L' un a l' autre est mout opposite : Qui a religion se prent Et puis siecle lessié reprent Comme chien va a son vomite.
Les religions mendians Sont au jour d' ui si ennoians Pour ce qu' il changent lor nature : Il sont povres gens plains d' avoir , Tout lessent , tout veulent avoir , Hors du monde ont mondaine cure.
L' en ne fait mès , se Diex m' ament , Mariage ne testament , Acort ne composition , Que n' i vienge la corratiere ,  La papelarde , seculiere , Mendiante religion.
C' est religion descousue Qui met la main a la carue Et tous jours derriere regarde.
Ainsi nous fait deception La cote de religion Qui dehors est si papelarde , Et dedens n' a fors que fallace , Qui tous jors quiert tens et espasce De sa volentei replanir.
Tant ont vers Fauvel entesé Qu' il lour a , sachiés , dispensé Qu' il peuent bien propre tenir.
De ceuls qui ne mendient mie , Qui ont rentes et seignorie Pour fere le devin service , Au jour d' ui et blans et noiers moines , Les gris et regulers chanoines Sont plains d' envie et d' avarice.
Conscience ne les remort Comment il sont au siecle mort Sans avoir propre affection , Mès tout au contraire redonde : Mort sont a Dieu et vif au monde Et mourir font religion.
Che sont cil qui au siecle vivent : Tous jors y sont , tous i arivent , Riens ne heent tant com le cloistre.
Pou entrent en religion  Qui n' aient plainne entencion D' avoir office et d' eus acroistre.
Quant un poi en cloistre sejornent Et après au siecle retornent , Hors sont du sens et deslïés.
Il ne doutent blasme ne honte : De ce tiennent trop poi de conte Qu' a Jhesucrist sont dedïés.
Il ont religious habit , Mès poi est de bien qui habit Au jour d' ui sous froc ne sous gonne.
Par itiex gens est Dieu gabé : Sire Fauvel est lor abbé Qui mout souvent entre eulz sermonne.
Tant i a fet la beste fauve Que les ordres , se Diex me sauve , Sont toutes près desordenees.
Bien pert Fauvel est mavès chief : Un' ordre a ja mis a meschief Qui estoit des plus honourees.
Tant i a fait la beste ameire Que sainte Yglise , nostre meire , S' en complaint griefment et demente : La fraude des Templiers aperte , Qui les dampne a mort et a perte , La fait mere triste et dolente , Soupireir la fait et gemir  Si que tout homme en doit fremir Qui est droit filz de sainte Yglise.
Li Templier l' ont mis en tristece Si qu' el lamente en grant destrece Et se complaint en ceste guise :   « Hé las !  com si mal' aventure , Chose grieve et fortune dure , Quant mes enfans m' ont deguerpie !  Li Templier que je tant amoie Et que tant honorés avoie M' ont fait despit et vilanie.
Mon chier espos ont renïé , Qui pour eulz fu crucefïé , De quoi il portoient le signe.
Las !  pour quoi l' ont il voulu fere ?  Je lour ai estei tous jors mere Douce , graciouse et benigne.
Le signe de la crois portoient : De la crestïenté devoient Estre maintiens et champions.
Pour ce mout honoureis estoient , Essauciés partout et avoient Rentes et grans possessions.
Onques a eus nul mal ne fis ,  Mais des biens du vrai crucefis Avoient il outre mesure , Et franchises et privileges.
Las !  or sont devenuz hereges Et pecheeurs contre nature.
Le cueur m' est tout mat et fremi De ce qu' es laz a l' ennemi Se sont si longuement tenuz.
Touz s' i estoient entassez ; Il a plus de cent anz passez Que leurs meschiés sont avenuz.
Entr' eus avoient fait une ordre Si horrible , si vil , si orde Que c' est grant hideur a le dire : Tantost com aucun recevoient , Renïer Dieu tost li fesoient , Jhesucrit et la croiz despire , A cracher dessus commandoient.
L' un l' autre derriere baisoient.
Moult avoient ors estatuz.
Hé las !  mar furent d' Adam nez , Car il en seront touz dampnez Et dissipez et abatuz.
Hé las !  hé las !  c' est bien raison , Car il ont trop longue saison Ceste orde vie demenee : Si regnassent plus longuement , Crestïenté certenement En fust par tout envenimee.
Diex , qui en veut faire venjance ,  A fait grant grace au roi de France De ce qu' il l' a aperceü.
Diex a s' amour l' a apelé Quant tel mal li a revelé Qu' ains mès ne pot estre sceü.
Saint Loÿs , le roi de Secire Ouirent bien en leur temps dire Des Templiers faiz de soupeçon , Et moult penerent du savoir ; Mais onques n' en porent avoir En leur temps certene leçon.
Mais cestui neveu saint Loÿs Doit estre liez et esjoïs , Car il en a ataint le voir.
Moult a mis et labour et painne A faire la chose certainne.
Tres bien en a fait son devoir : Diligaument , comme preudomme , Devant l' apoustolle de Romme A poursuï ceste besoingne Tant que li Templier recognurent Des greigneurs qui en l' ordre furent Devant le pape leur vergoingne Et tant de douleur que grant honte Seroit a faire en plus lonc conte , Si qu' il est miex que je m' en taise.
Dampnez en sont et mis a mort.
Or est bien foul qui ne s' amort A faire tant qu' a Fauvel plaise !  Fauvel lour a trop bien rendu Ce qu' il avoient entendu A vivre eu siecle faussement.
Teil louier a qui sert teil mestre : Quant Fauvel a fait les suens pestre Si lour donne lour paement.
»   Hé las !  li seignor temporel Ne donnent ausi un porel Fors que Fauvel soit bien frotés.
Je ne sai au jor d' ui , par m' ame , Nul grant seignor ne nule dame Que tuit n' en soient assotés.
L' en n' a mès cure de proudomme : Fauseté par tout , c' est la somme , Est bien venue ei honouree.
Faus Semblant et Desloiauté Ont du monde la roiauté , Et Verité est hors boutee.
Bien peut les grans seignors hanter Qui soit de Placebo chanter ; Teile canchon trop lour agree.
Il n' ont mès cure de mesnie Qui prestement ne lour otrie Toute lour plaine desiree.
Comment qu' il n' i ait pas reson , Si veulent il toute seson Qu' en lour die :  « Bien dit , misire ».
Liés sont quant l' en les tient a sages.
Hé Diex !  qu' il a de faus visages Par tout le rëaume et l' empire !  Faus les serjans , faus li seigneur , Faus li petit , faus li greigneur , Faus sont au jour d' ui tous et toutes.
Les seignors pensent de grever Les subjez et sus eulz lever Exactions et males toutes.
Li grant seignor , c' est grant merveille , Ne veulent mès qu' en lor conseille Fors ce qui est miex a lour teste , Si que maint n' osent mais voir dire , Que il ne courouchent lor sire ; Einsi torchent la fauve beste.
N' i a mès roy ne duc ne conte Qui ne soit berstorné a honte.
Bien se devroient esmaier , Que il ne font droit ne justise : Trestoute lor entente ont mise A acroire sans riens paier.
Roys et contes jadis souloient Grandement des biens qu' eus avoient Fonder et douer les yglises ; Mès euls maintenant les essillent , Le crucefis plument et pillent , Ses biens tolent en toutes guisez.
L' Iglise et tout le clergié heent , De tout bien faire se recreent  Et chevalier et escuier : Lour noblece au jour d' ui tant prisent Que toutes autres gens despissent , Si qu' il en doit bien ennuier.
Gentis sont plains de vilennie : C' est chose qui trop contrarie Que vilanie et gentillece ; Et pour ce par reson me semble Que ne peuent pas estre ensemble ; Miex vaut sens que fole noblece.
Noblece , si con dit li sage , Vient tant seulement de courage Qui est de boens mours aornei ; Du ventre , sachiez , pas ne vient.
Le ventre est fienz et fiens devient : Nul n' est noble de teil four nei.
Se li gentil homme pensoient Comment et en queil point estoient Dedens le ventre de lour meire : I ourent il point d' avantage Plus que gens de petit lignage ?  Comment les peut l' en d' ilec treire ?  Avoient il noble viande ?  Encor lor fès une demande : En issirent il a cheval ?  Gentis qui se font si nouvel , Ne sont pas d' argent lor bouel :  Ne sont il mie filz eval ?  Tous summes neiz d' une semence , Si qu' il n' a point de difference Entre vilain et gentil homme : Tous summes d' Eve et d' Adan neis , Et tous fusmes a mort dampneis Pour ce qu' il mordrent de la pomme.
Trop povre est l' orguil de cest monde , Que c' est la valee parfonde , De meschief plaine et de doulour : N' i doit avoir boban ne feste Fors a ceulz qui torchent la beste Qui toute est de fauve coulour.
C' est Fauvel qui trestout bestorne : Gentis fet vilainz et retorne Vilains a meneir gentillece ; Les gentis , neis de boen lignage , Fait orguellous et plains d' outrage , Si qu' il en perdent lour noblece.
Tout li monde , si com me semble , A charue de chiens resemble : L' un tret avant et l' autre arriere.
Li seignour veulent trop grant estre , Et li subjet refont le mestre : C' est le mestier de la chiviere.
Puis que les rois sont menteours Et riches hommes flateours , Prelas plains de vainne cointise ,  Et chevaliers heent l' Yglise , Clergié est example de vices , Religious plains de delices , Riches hommes sans charitei , Et marcheans sans veritei , Labourëurs sans lëautei , Hosteliers plains de cruauté , Baillis et juge sans pitei , Et parens sans vraie amistei , Voisins mesdisans , plains d' envie , Jennez enfans plains de boesdie , Desleal et fausse mesnie , Les seignours plains de tricherie , Trichirres en bonne fortune , Et ribaus gouvernans commune , Les cors amés plus que les ames , Et fames de lor maris dames , Sainte Yglise poi honouree , France en servitute tournee , Par Fauvel , cele male beste , Par quoi nous vient toute tempeste ; Puis qu' eissi le monde bestorne Par tout sans mesure et sans bourne Et qu' ainsi toute criature A lessié sa propre nature Et pris le contraire , si comme J' ai dessus dit en grosse somme , Quer trop longement i metroie S' en especial tout disoie :  Je conclu par droite reson Que près summes de la seson En quoi doit defineir le monde , Quer toute malice y redonde , Et si nous dit la prophecie Que quant foi en terre iert faillie Adonc sera l' avenement Du fils Deu au grant jugement ; Et je voi la foi si fenir Qu' il peut bien des or mès venir.
S' il est point de foi , el est morte , Quer foi sans euvre n' est pas forte ; Si croi qu' Antecrist soit venus , Quer Cupido reigne et Venus Par tout , es grans et es menus , Et si ne soi nule ne nus Qui de voir ne puisse bien dire Plus vit eu monde plus empire.
Ce fet Fauvel , le desreé , Qui si souvent est conreé Du conseil Maugis et Basin , Meine tout per antifrasin ,  C' est a dire par le contraire.
Cescun s' en devroit bien retraire , Quer en lui et en son viare Voion figureir et pourtraire Tout faus et toute flaterie Et general ydolatrie.
Tous siuent au jor d' ui l' escole De conroier Fauvel l' ydole :  L' en porte si grant reverence A cescun qui a excellence D' estat , de richece ou de force Que j' os bien dire que pour ce N' est pas au jour d' ui bien rendue L' onnor qui a Dieu est deüe.
L' en met au jour d' ui greigneur paine A servir creature humaine Pour avoir temporel richece Qu' a servir celui qui largece Donne du tout bien pardurable ; C' est chose trop mal resonnable.
Ici vuil fere arrestement , Mès a tous pri devotement , Se Fauvel ai trop près taillié , Se près du madre l' ai baillié , Se j' en ai parlei nicement , Ou poi ou superfluement , En queil maniere que ce soit , Pour Dieu , que pardonné me soit.
Diex , qui est voir et voie et vie , Soit que n' ai pas fet par envie N' en male entente cest traitié , Mès a fin que li affaitié  Fauvel fust descript vraiement , Si a plain et si cleirement Que flateours soient haïs Et des or mès en tous païs Verité soit en estat mise Et Dieu amé et sainte Yglise , A qui soupli , ains que me tese , Que cest petit livret li plese , Qui fut complectement edis En l' an mil e trois cens et dis.
De Fauvel bien oÿ avez Comme il est pigniez et lavez.
Mès pour ce que necessité Seroit a toute humanité De Fauvel congnoistre l' ystoire Et bien retenir en memoire , Car il est de tout mal figure , Et , si com nous dit l' escripture , Nul ne puet bien eschiver vice S' il ne congnoist ainçois malice , Pour ce vueil je encore dire Aucune chose qui s' atire A ce que plus a plain apere L' estat de Fauvel et l' affaire : Affin que sans lui puissons vivre , Ay de ly fait cest segont livre Qui parle comme marïez S' est Fauvel et monteplïez.
Un jour estoit en son paloys Fauvel , qui ne pert pas galoys , Tout ait il eu païs de Gales Chasteaux , danjons , manoirs et sales.
Entour ly avoit grant plenté De gens , tous de son parenté , Car il n' avoit de son mesnage Nul qui ne fust de son lignage.
En un faudestuel fu assis , Mès je croy que cy n' a pas sis Qui aussi bel oncques veïssent Ne qui de tel parler oÿssent.
Sy bel estoit que , par saint Cosme , Ce paroit euvre de fantosme.
Il estoit d' un or d' arquemie Semblant fin , mez ne le fu mie , Et sy grandement reluisoit Qu' il n' est nul qui près de ly soit Qui ne s' esbloe du veoir Et qui n' ait fain d' ilec seoir.
Esmaillié fu en taille eroise , Ouvré d' euvre sarrasinoise , Pains a escuceaux d' estrilletez , Bordez tout entour d' espousettez , Semez de pluseurs bestelettez , De renardeaux , de goupillettez , De serpenteles , de tortues , D' escouflez , de faucons , de grues , D' ostours , de voutours , de pantheres , D' oyseaux de proie , de chimeres Et de bestez pluseurs manieres , En couleurs bien parans et chieres , Et faux escuceaux a losenges  Avoit moult tout entour et frenges.
Barat et Fauseté et Guile , Aussi com par l' enchant Virgile , Le faudestuel en l' air portoient , De quoy trestous se merveilloient.
La se sist Fauvel noblement , Vestu de draps d' or richement , Trestout de menu vair forrez ; Ja mès de plus riche n' orrez.
Mantel ot de drap de Turquie , Que ly donna Ypocrisie , A un bien orfroisié label ; Mès n' y ot riens de l' euvre Abel , Ains le firent les mains Caÿn , Car Fauvel ensuit son traïn.
En son chief ot une couronne Par apparence belle et bonne : Pierres y avoit precieuses , A regarder moult gracieuses ; Mès autre vertu il n' avoient Fors que grant plaisance donnoient En eulx mirer et regarder , Pour fos en vanité larder.
Dès que Fauvel les ot acquises , Les vertus que Diex y ot mises Par le pechié Fauvel chaïrent , Mès leurs beautez pas ne perdirent , Par quoy l' en les vent grant argent Et sont en grant chierté , car gent Riche et de vanité plaine Orgueil , gloire et bouban en maine.
De tel couronne estoit parez Fauvel , qui n' est pas esgarés.
N' a plus belle jusqu' à Gyronde ; Mès elle n' estoit pas roonde , Car Fauvel et toute sa geste Ont de leur droit colue teste.
Mès sachiez que son dit palaiz N' estoit pas couvert de balaiz.
Le palaiz fu couvert d' adoise Si plaisant que nul n' y adoise Qui ja mès departir s' en puisse , Quel que paine et labour y truisse.
Reluisant est la couverture Du palaiz , si que sans mesure Esmeut chascun a y venir.
A paine s' en puet nul tenir , Nul qui entre en ceste maison , Comment qu' il ait vive raison , Qu' el' est trop vaine et decepvable : Puis que Fauvel l' asiet a table N' en partira jusqu' à la mort.
Fauvel ad douz lopins l' amort , Si qu' il ne scet nulle saison Mengier son pain en sa maison.
Dedens estoit paint richement Le dit palaiz et cointement De synjoz et de renardeaux Contrefaiz , a petis hardeaux , A tricherrez et a bouleurs ,  A advocas et a plaideurs , A faux jugez , faux conseilleurs , Faux tesmoings , faux raporteeurs , Faux hosteliers , faux conteeurs , Faux seigneurs et faux flateeurs ; Toute monnoie de baras Y estoit painte a grant haras , Et tout entour y avoit paintez Chançons , lois et baladez maintez , Hoqués , motés et chançonnetes , Qui n' estoient pas d' amouretes , Mès de fraudez bien esprouveez , Que mestre Barat ot diteez , La furent eu palaiz signeez , Bien escriptez et bien noteez Par bemoz et fausses musiques ; Aussy y furent les croniques De Fausseté la et en ça , Puis que le monde commença , Et de Renart toute l' istoire Y estoit painte a grant memoire.
Et sachiez ilequez meïsmez Ot pluseurs dechevans sophimez Et mistions de premerainez En termes et premisses vainez Pour engendrer conclusions De mal et de deceptions.
Neïs d' elenches les cauteles Et les fallaces qui ysneles Sont a toute gent decevoir Y furent , ce te di de voir.
N' estoit brisiez ne defroissiez Le palaiz , ains fu lambroissiez Trop cointement de fust d' Islande A une taille espesse et grande D' un bois qui n' est fendu n' ouvert , Mès moult en soy clos et couvert.
Tremble y ot qui resembloit aune , Mès tout fu vernicé de jaune , Estincelant si clerement Que nuz hom ne puet vraiement Veoir leens le ciel celestre , S' il n' en yst par quelque fenestre , Car les couleurs sont si ardans Qu' il aveuglent les regardans.
Et se voulez que je vous die Ceulx qui lors tindrent compaignie A Fauvel , je le vous diray ; Ja que puisse n' en mentiray.
Lés Fauvel a destre partie Se sist Charnalité s' amie , Une dame d' auctorité , Qui est contraire a Charité , Marrastre d' Ospitalité , Adversaire de Verité , Nourrice de Crudelité , Mere de toute iniquité.
C' est celle qui n' aime que ly : Semblant d' amour monstre a cely De qui el puet son prouffit faire.
Autrement nul ne ly puet plaire ;  Et quant son gaaing plus n' y dure , Elle le het et n' en a cure.
De ceste dy certainement Qu' el ayme soy tant seulement Et a , ce sachiez , tel maniere Que tous tient vil et soy trop chiere.
Son corps aime et bien le coutive , En deliz charnelz ententive , En ses plaisances moult soutive Et en barat agüe et vive ; Cointe est et pou ly chaut de l' ame : Vie maine de fole fame , Car il ly semble trop amer A Dieu et son prouchain amer , Et si en fait elle souvent Semblant , mez c' est par tel couvent Que cuer ne volenté n' y a ; Oncques sagez ne s' y fia.
Pour ce croy je que David die Qu' es princes ne nous fions mie Ne es filz du charnel palut , Es quelz il n' a point de salut.
Charnalité , qui est si fole Qu' elle fuit Raison et s' escolle , N' aime nul qui son bien ly die Ne cure n' a qu' on la chastie , Ains est de sy gentil courage Qu' el n' aime fors que son lignage.
Ja courtoysie ne fera A nul fors qu' a cil qui sera Son niez ou de son parenté.
Par ceste sont souvent renté Et em portent grans benefices Les enfans et les plains de vices.
Prelaz et grant gent entechié Sont trop vilment de ce pechié : N' aiment fors leurs charnelz amis.
Fauvel du sien tant y a mis Qu' il n' y a riens de charité , Car ce font pour posterité D' avoir après la mort memoire De leur vie de vaine gloire.
Mès de tiex gens pou en chaudra : Quant mourront , tout bien leur faudra.
Charnalité est la nourrice Fauvel , ou il a tant de vice : Charnalité si le nourri En son sain , qui est tout pourri ; Pour ce est Fauvel tout plain d' ordure , Et sa fin sera pourreture.
Et de ceste charnalité Nous dit l' apostre en verité Qu' en la fin de cest charnel monde , En qui tout mal sourt et habunde , Les gens qui adonques seront Soy tant seulement ameront , Car chascun si charnel sera Que nul fors que soy n' amera.
Lors ne puet estre charité Qui vient de double extremité.
Si se tient toute d' une part Charnalité qui l' os depart : Elle donne l' os et le megre , Mès au cras retenir est egre , Si qu' el fait par les nascions Contens et separations.
Delez Charnalité assise Fu , ce me semble , Couvoitise , Qui est de volenté moult male ; Megre fu , seche , bise et palle , Et sy n' est pas si ennormale Qu' el n' ait de deniers plaine male , Car elle est nuit et jour en guerre Pour plus avoir et plus acquerre.
Sa vie en grant douleur a mise , Car il n' est riens qui ly souffise : S' elle estoit roÿne de France Si n' aroit el pas souffisance , Ançois souffreroit grant martire Pour avoir encore l' empire.
Tous jours a avoir trait et tire , Et tant plus a et plus empire.
Emprès ly seoit Avarice , Qui se differe d' autre vice , Que plus dure et plus rajennie ; Ce soivent ceulx qui sont en vie.
Ne s' enviellist point en viellesce , Qui tous vicez fors que ly blesce , Et dit l' Escripture divine Qu' elle est de tous les maulx racine  Et qu' a ly est comparagie Servitude d' ydolatrie.
Et puis après seoit Envie , Que sire Fauvel ne het mie : C' est celle qui ne puet bien dire De chose qui a bien s' atire.
El a du tout mis son vouloir En soy d' autri prouffit douloir Et d' autri douleur faire joye.
Les yex a tous chargiez de toie , Si qu' el ne voit pas clerement Ne ne fait nul droit jugement.
Et damage est qu' elle voit goute ; Mès elle ot trop cler et escoute Malez nouvellez volentiers Et les seme par tous sentiers.
Plus tost trote que nul frison Quant elle pense a traïson.
Après seoit Detraction , Qui est de male estraction , Car elle est fille Male Bouche , Qui matin se lieve et tart couche Pour mal dire a champ et a ville.
Tous jours desvuide mal ou file Detraction , qui bon nom emble ; Du tout a sa mere ressemble , Car el ne vuelt riens tant amer Com gent blasmer et diffamer , Ne ne puet oïr que l' en die Nul bien d' omme qui soit en vie ;  Et encore souvent le mort , Runge , detrait et point et mort : C' est la sansue envenimee , Qui suche bonne renommee , Ce est la langue serpentine , Qui de geter venim ne fine , Et si n' en puet el tant router Qu' elle puisse tout hors bouter , Et plus de gens runge et devoure Plus en son corps venin demoure , Mielx vault estre feru d' espee Que de tel langue envenimee.
Après ceste se sist Haÿne , Qui a tout mal faire est encline , Et puis après se sist Rancune , Qui en trop de gens est commune.
C' est celle qui est si tresdure Que dedens le cuer tous jours dure Et son mal talent point n' efface , Souvent pour acort que l' en face , Ains runge tous jours le chardon , Si qu' el ne vuelt donner pardon Nullement a mort ne a vie ; Mès sachiez qu' elle n' ara mie Pardon , s' el ne le veult donner.
Pour nient en feroit on sonner Après la mort ne chanter messe : En enfer prendra sa promesse.
Et puis après se sist Tristesce , Qui de nul bien ne s' esleesce.
Après tantost fu assise Yre ,  Qui ainc ne sot raison eslire , Ains se prent par impacience Tous jours a la pire sentence.
Après , si com j' oÿ retraire , Fu Peresceuse-de-bien-faire.
Joygnant de ly se sist Ouiseuse , Qui est en tous trop perilleuse.
Après fu assise Venus , Qui prent les gens vestus et nuz : Ce est le pechié naturel , Qui tous jours est de blancdurel , Se viellesce ou mal ou raison Ne li fait perdre sa saison.
Joignant de ly fu Gloutonnie , De trop mengier noire et ternie , Après Yvresce et Lecherie , Qui oncques en toute leur vie Juner n' a temps mengier ne surent : Leurs enfans tous saous moururent.
Mez de lez Fauvel a senestre Vy Orgueil en grant estat estre.
Emprès ly fu Presumption , Despit et Indignacion , Vaine Cointise et puis Vantance , Bouban et Fole Outrecuidance.
Après se sist Ypocrisie , Qui par dehors moult s' umilie , Mès en son cuer par grant mestrie Repont Orgueil et sa mesnie.
C' est une dame merveilleuse : Une foiz est religïeuse En habit , et puis seculiere , Puis Cordelier , puis Cordeliere , Puis Jacobin , puis Jacobine , Une foiz dame , autre meschine , Et puis seigneur , et puis garson.
Moult a cordes en son archon : A l' une et puis a l' autre trait , Une foiz loe , autre detrait ; Devant la gent prie et barbete , Mez eu cuer a la goupillete.
Bien scet et par paix et par guerre A Dieu faire barbe de fuerre.
Faus Semblant se sist près de ly , Mès de ceste ne de cely Ne vous vueil faire plus grant prose , Car en eulx nul bien ne repose ; Et qui en vuelt savoir la glose Si voist au Roumans de la Rose.
Après se sist Varieté , Qui en son dos avoit geté Un mantel fourré de panthere , Fait de variable matere.
Et celle qui tost se remue De chanjant est tous jours vestue : Une chose dit , mès du faire  N' est riens fors que tout au contraire , Et par sa belle contenance Est elle appelee Inconstance.
Après fu Doubleté assise , Qui tous jours a s' entente mise A dire sa parolle trouble Ou qui soit d' entention double.
Lez ly tint Lascheté son siege , Qui est plus fausse que n' est liege : C' est celle ou l' en aucun bien cuide , Mez elle est desloyal et vuide.
Emprès se sist Ingratitude , Qui est trop mauvaise et trop rude , Car el ne vuelt nul reconnoistre Qui paine ait mis en li acroistre.
En toutez cours soit condampnee , Car el fu de male heure nee.
Emprès ly se sist Vilanie En estat de chevalerie , Mès a savoir vraie noblece Ne maintient son cuer ne adrece ; Et , s' el fust fille de bon pere , Droit fust qu' aucun bien ly en pere.
Elle cuide estre noble et sage Pour ce qu' elle a grant heritage ,  Mès el se dechoit et meserre , Car noblesce n' est pas pour terre , Ains est de cuer en homme enté , Qui est de noblez meurs renté , Es quiex ceulx qui sont ententis Sont tres noblez et tres gentilz.
De noble homme tien et tendré Qu' il est de mal sanc engendré Ou né en pechié d' avoutire Quant il ne s' achesme et atire De noblez faiz , pour quoy on die Que vilain ne l' engendra mie.
Et puis après sist Angoisseuse , Qui de labourer n' est oyseuse , Car as dimenchez et as festez Fait labourer et gens et bestez.
Si grant haste a de labourer Qu' il ne li chaut de Dieu ourer , Et s' el n' avoit enfant ne femme Si vouroit el mener tel game.
Sachiez qu' il est nez de male heure Qui en tel maniere labeure , Et l' un et l' autre Testament Le maudient , se Diex m' ament.
Entour le sire qui est fauve Avoit , se Jhesucrist me sauve.
Trop grant foison de sa mesnie.
Moult y ot belle compaignie : Il y fu Barat , Boulerie ,  Fausart , Tripot et Tricherie , Murdre , Traïson , Roberie , Neiz Parjurez et Foy Mentie ; En l' eschielle montez estoient Pour veoir Fauvel qu' il amoient.
Illec aussi fu Houlerie , Et puis Hasart , qui Dieu renie , Herese y fu , et Sodomie , Et tous estaz de maise vie ; Par la sale en tour les piliers Furent a mons et a miliers Entour Fauvel et sa chaiere , Loings et près , devant et derriere.
Lors ne s' est pas Fauvel teü.
Un bastoncel tint de seü.
Ne sembloit pas qu' il eüst rieume , En hault parla , tel est son tieume :   « Seigneurs et dames qui cy estez , Mener devez joiez et festez , Car vous estez de mon mesnage , Et tous estez de mon lignage , Et sy veez que nostre afere Va si bien que il nous doit plere.
Je suy au jour d' uy roy et sire Et du royaume et de l' empire.
Tout le monde veez beer A moy servir et conreer : N' y a prelat ne clerc ne prestre Qui ne vueille bien a moi estre , Et tuit ly prince temporel  Torchent miex Fauvel que Morel.
Pou veez qui ait bonne robe S' il ne m' estrille ou torche ou lobe.
Tant ay froté , tant suy frotez Que par moy sont tous assotez.
Fait me suy si soutivement Et si malicieusement Que les degrez ay mescontez Du grant estat ou suy montez.
Ne suy pas venus droite voie , Car par la monter ne saroie : La droite voie m' est trop grieve , Et la torte m' est bonne et brieve ; Ja le droit chemin ne tendrai Ne par ly n' yrai ne vendrai.
Tant ay fait , ce pouez veoir , Qu' en grant estat puis bien seoir.
Raison ay toute au dessouz mise , Je ne la doute mès ne prise.
Mes ennemis sont hors boutez , Et mes amis fors et doutez.
Je bestourne tout a ma guise Le monde , qui moult m' aime et prise.
N' est nul qui mès me puist grever : Quanqu' empren say bien achever ; Trestout me vient a volenté.
Moult sui riches et bien renté Par mon sens et par ma fallace.
J' ay bien de Fortune la grace : Du tout a mon vouloir tournie.
Moult m' a donné grant seigneurie : Du monde , qui est sa maison ,  M' a fait seigneur maugré Raison.
Mès je me dout moult d' une chose Qu' a nul fors qu' a vous dire n' ose , Et vous devez trestous veillier Pour moy garder et conseillier.
Je voy que Fortune est mouvable Et dame moult espouentable.
Pour ce qu' adez vuelt estre noeve , Me dout que vers moy ne se moeve Pour geter moy de mon degré.
Or vous diray je mon segré , Que j' ay pensé parfondement , Pour estre fondé fermement , Si que ja mès nulz hom ne blece L' excellence de ma hautece.
Vous savez que n' ay point de femme.
Mestier seroit qu' aucune dame Qui bien me plaroit espousasse , Si que je me montepleasse Ainsi par generacion Et parmanant succession De filz , de neveuz et de niecez , Qui eüssent et part et piecez De mon sens et de ma nature , Si que humaine creature Fust toute de mes hoirs pourprise Pour faire la vivre a ma guise.
Or ay je pensé d' autre part Que Fortune , qui tout depart , Il ne puet estre qu' el ne m' aime Quant si grans honneurs en moy seime.
Puis qu' elle m' a fait si grant mestre , Il ne pourroit nulement estre Que elle ne m' ait sans fallace Donnee s' amour et sa grace ; Et elle n' est pas mariee , Ne moy aussi , qui a lié bee , Et croy , qui li en parleroit , Que moult tost s' y acorderoit.
Et se j' espousee l' avoie , De sa roe mestre seroie : La dame en mon dangier seroit , Tout a mon plaisir tourneroit.
Lors seroie de bon eür Et me dormiroie asseür.
Mès comment que femmes s' atirent A bien amer ce qu' il desirent , Si n' est il drois en nulle terre Qu' elles doient premier requerre ; Mès volenté qui est legiere En femme moustre tel maniere Par quoy elle est souvent premiere A esmouvoir qu' on la requiere ; Et quant elle semblant en fait , Par signe ou en dit ou en fait , Elle tient a trop grant despit Celi qui sur ce met respit.
Aussi Fortune , qui tout mine , Est en meurs toute feminine ; Et pour ce , se le conseilliez , Je seray tost appareilliez A lié requerre et supplïer Qu' en moy se vueille marïer.
»   Sans regarder raison ne loy Respont le conseil sans deloy :   « Sire Fauvel , noble emperiere , Bien devez seoir en chaiere Et gouverner trestout l' empire , Car a voz sens riens ne s' atire : Vostre engin tout sourmonte et passe , Maugré qu' en ait Raison la lasse , Ne Lëauté ne Verité.
Tout avez bien suppedité : Vostre majesté est souvraine Desus toute vertu humaine.
Bonnez meurs et bon accident S' en sont fuïz en occident , Es isles ou nully n' abite.
Touz les avez par vostre lite Abatuz et tous desvoiez Et puis en essil envoiez.
Neïs les cardinaus vertuz Ont leur escuz plains de pertuz Que faiz leur avez a l' espee ; Tout ont perdu a la meslee , Car vous savez trop de la guerre ; Rener devez en toute terre.
Le tresgrant sens que nous oons , Sire , moult prisons et loons , Et moult est noble la pensee Que vous avez cy recitee Pour vostre hautesce fremer Par tout et cy et outre mer.
Vo cuer nous avez descouvert Et vo grant secré aouvert ;  Et comment que soions felons , Si est il droit que le celons , Car se vers les autres faux sommez , Si sommez nous voz ligez homes Et vos sergens et vos amis.
Tous jours chascun de nouz a mis Et metra en vous servir paine Pour donner vous honneur mondaine , Car la chose trop près nous touche , Et pour ce y metons cuer et bouche ; Car nous ne querons fors qu' avoir Honneur ou monde et grant avoir , Ne ne nous chaut des amez perdre Pour nous a vo service aerdre.
Moult nous semble bonne besoigne Que vous tantost et sans pourloigne Metez paine au dit mariage Qu' a pensé vo gentil courage.
Quanque nous sommez le greons , Car trop grant honneur y veons.
»   Quant sire Fauvel ot oÿ Son conseil , moult s' en esjoÿ , Car il est tous jours moult a aise Quant on li dit ce qui li plaise.
Tantost commande a enmaler Tout son hernoiz pour s' en aler Vers Fortune l' aventureuse.
Il ceint s' espee et si se heuse , Et ses esperons pas n' oublie ; Puis s' en va a grant compaignie De ses gens et de ses amis.
En bien cheminer tant a mis  Et alé de nuiz et de jours , A grans esploiz et briés sejours , Qu' il est venuz a Macrocosme , Une cité de grant fantosme , Qui fu jadis faite pour l' homme , Que Raison Microcosme nomme.
Illec faisoit sa residence La dame de grant reverence Qui tourne tout a la volee : C' est Fortune , la redoutee.
En son palaiz fu sans seoir Pour ce qu' el vuelt par tout veoir.
Oncques ne se siet ne areste , Car a tourner est tous jours preste.
Sachiez , moult seroit bon machon Qui pourroit bien de sa façon La verité a plain descrire.
Un pou vous en vueil ore dire Pour savoir en quel contenance Sire Fauvel , qui moult s' avance , Pout dame Fortune trouver , Quant il li vint s' amour rouver.
Fortune avoit semblant de femme Qui fust ou roÿne ou grant dame , Et sembloit bien a son visage Qu' el eüst moult courant courage.
Beau grant avoit et bien faitiz Et les membrez lons et traitiz.
En sa main tint double couronne : L' une pert male et l' autre bonne.
Et celle qu' on a bonne cuide  N' estoit pas si com sembloit vuide De belles pierres precïeusez , A regarder moult gracïeusez ; Mès moult en y avoit de telez Qui n' estoient bonnez ne belez , Ains semblent estre crapoudinez , Poignans par dedens com espinez Jusqu' au cuer desoubz la chemise.
Mès a paine nul s' en avise Fors ceulx qui portent tel couronne , Quant Fortune leur abandonne.
L' autre couronne , qui pert male , Si est et vil et orde et sale Et est d' un metal trop trenchant : Qui l' a n' a talent qu' il en chant Ne qu' il puisse bon semblant fere , Car tel couronne est trop amere.
Nepourquant dedens sont couvertez Petitez esmeraudez vertez Qui sont com grains de sel menus , Qu' il ne soient aperceüz Fors que des povrez qui les portent , Qui leur desconfors en confortent.
Ices .ij.
couronnes tenoit Fortune , a qui moult avenoit.
Mès trop avoit hideux visage : Je ne sai privé ne sauvage Qui l' ait itel comme Fortune.
L' une face ot oscure et brune Et a regarder trop hideuse , Et l' autre bele et gracïeuse , Tendre , blance , clere et rouvente.
Ne semble pas femme dolente Quant l' en la voit de celle part ; Mès de l' autre semble liepart , De tourment plaine , felle et fiere , Desirante que tous jours fiere.
L' un des yex a rouge et ardant , Fel et horrible en regardant , Et siet en la face senestre ; Mez vair et riant a l' ueil destre , Si que soupris et deceüz En sont ceulx qui en sont veüz.
Vestu avoit robe partie Fortune , dont l' une partie Fu de samin , non pas de lange , Si qu' en pluseurs couleurs se change ; L' autre part fu d' une viez sarge , Dont Fortune est courtoise et large , Car gerons et pans en depart A quiconquez va celle part.
Deux roez ot devant Fortune Qui tous jours tournient , mès l' une Va tost et l' autre lentement , Et en chascune vraiement A une mendre roe mise Tout par dedens et a tel guise Que mouvement contraire tient Contre la roe ou el se tient.
Ices roez sans sejourner Font l' estat du monde tourner.
A ce gieu Fortune s' esbat : Les uns blandist , les autres bat , Car a chascun tour qu' elle fait  Aucuns destruit , aucuns refait , A aucuns baille sa couronne , Puis la toult et puis la redonne , Puis la bonne , puis la mauvaise.
Ainsi depart joie et mesaise , Si que nul hom ne puet savoir Combien mal et bien puisse avoir , Car Fortune a tantost venté De toutez pars sa volenté.
A ses piez seoit Vaine Gloire , Qui metoit du tout son memore En soy cointement atirer Pour ceus bien faire en soy mirer Qui des roez montent le mont.
Par son noble atour les semont A lié si entendre et veoir Qu' il ne pensent point a cheoir Selonc le tour que font les roes , Quant Fortune y gete les poes.
En cest estat estoit Fortune Quant Fauvel avec sa commune A Macrocosme s' arriva.
Fortune y sot , tantost y va , Et quant il vit sa majesté , Un pou de loing s' est arresté : S' il ot paour , n' est pas merveille.
Nepourquant moult bien s' appareille De parler aviseement.
Agenoillié moult humblement , Com celi qui bien set sa game ,  Salue Fortune la dame Et a lors sa besoigne emprise A parler tout en ceste guise :   « Ma dame , celi hault seigneur Qui n' a ne pareil ne greigneur Vous doint longue vie et leece Et maintienge en vostre hautece.
Le grant desir qu' avoir devoie De vous veoir m' a mis en voie Et donné cuer de cy venir ; Ne m' en pouoie plus tenir.
Tenu fusse a fol et a lent Se je n' eüsse grant talent De vous veoir , ma chiere dame , A qui je doins et corps et ame.
Faire le doy , car bien savez Que tel com je suy fait m' avez.
Du tout suy vostre creature , Vostre serjant , vostre faiture.
Je ne pourroie raconter L' estat ou m' avez fait monter : Dire ne pourroie le nombre Des honneurs que j' ai souz vostre umbre.
Tous vos biens m' avez sans deserte Abandonnez , c' est chose aperte ; Et pour ce a vous suy venus Moy offrir com vostre tenus , Vo serf , vo sergant , vo lige homme , Sy vous suppli , dame , si comme A celle qui est ma souvraine  Qu' il ne vous soit ennui ne paine De ce que j' ai pris hardement De vous veoir si faitement ; Car , ma dame , je considere Les biens qu' il vous plest a moy fere : Vous m' avez fait et roy et sire Et du roiaume et de l' empire ; N' est prince ne prelat d' eglyse Qui ne m' onnoure et aime et prise.
N' y a mès ne grant ne petit Qui n' ait desir et appetit Que aucun service me face , Par quoy il puisse avoir ma grace.
Par vous suy riches et puissant ; A moy sont tuit obeïssant ; Au jour d' ui sont tuit apresté D' encliner a ma majesté.
Honnourez suy com Dieu en terre Par tous lieux , soit ou pès ou guerre.
Tant m' avez voulu eslever Qu' il n' est riens qui me puist grever , Mès que bien en vo grace soie.
Vous estez ma vie et ma joie : Espris m' a vostre doulz semblant , Si que le cuer m' en va tremblant , Car je sent ou cuer l' estencele D' amours qui m' eschaufe et engele.
De l' amour de vostre valeur Sent dedens le cuer grant chaleur.
Mès paour de perdre vo grace Me fait souvent froit comme glace ; Car vous savez , dame , qu' amours Vie est qui contraire est a mours ,  Car en soy propose et oppose , Plus travaille qu' el ne repose : Une foiz a grant esperance De tost avoir sa desirance , L' autre foiz se despere toute Pour ce qu' ell' a de faillir doute.
Trop contraire desputoison Maine amours toute sa saison : N' a pas de soy la seigneurie Cil ne celle qu' amours mestrie.
Et pour ce qu' amours me justise Ai je ceste parolle emprise , Ne ne m' en puis celer ne taire ; Force d' amour le me fait faire.
Pour ce , dame de deïté , Vueilliez avoir de moy pité , Car vraie amour si me commande Que je vostre amour vous demande.
Et amours si m' en asseüre Pour ce qu' avez mis si grant cure En moy sur tous faire honneurer Et essaucier et aourer , Ne ja mez ne le feïssiez , Certez , se vous ne m' amissiez.
Hé las !  Et comment me tendroie D' amer vous , qui estez ma joie ?  Et femme est de si douce traime Qu' el ne puet haïr cil qui l' aime , Ains est nature feminine Douce de soi , tendre et encline A celi oïr et amer Qui la vuelt d' amours reclamer ,  Et quant el vuelt d' oïr user Le priant ne puet refuser.
Pour ce , ma dame , en l' esperance Du grant bien de vostre plaisance Vostre amour vous pri et requier ; Riens plus en cest monde ne quier.
Et que ne cuidez que je vueille Chose dont honnesté se dueille Et dont note de vilanie Parust en chose que je die , Pour riens ne le voudroie faire , Ma douce dame debonnaire , Pour ce vous vueil tout mon cuer dire , Mès que ne vous en mouvez d' ire.
Tresdouce dame , vous savez Que grans possessions avez : Tout avoir , argent et deniers Ne vient fors que de vos greniers.
Roÿne et dame du monde estez : A vous sont et hommes et bestez , Oyseaux et toutez mortelz chosez En vostre seigneurie enclosez.
Or vous doit estre moult greveus Ce que n' avez filz ne neveus Pour estre hoirs de vostre heritage , Et si avez ja grant aage.
Moult a grant temps que fustez nee Et encor n' estez marïee ; Et d' autre part je me regarde Que de voz biens m' avez fait garde ; Par quoy , s' il vous plaisoit entendre Qu' a mary me vousissiez prendre , Doncques serïez plus seüre  De voz biens et je en greigneur cure.
Car aussi seroie je asseür Que ne me toudrïez eür , Car par vo foy serïez moie Et je vostre ; lors penseroie De vous amer , servir et plaire Plus que ne fait enfant sa mere.
»   Lors se test Fauvel et soupire D' un faux soupir , dont il est sire , Et cuide par nuit a la lune Embireliquoquier Fortune.
Lors quant Fauvel ot fait silence , Fortune a respondre commence ; Moult regarde par grant fierté , De parler ne fait pas chierté :   « Fauvel , moult es folz et hardis , Et tant par faiz comme par dis.
Cuides tu que tiengne a proesce Outrecuidante hardiesce ?  Selon la parolle commune : Les hardis aïde Fortune.
Mès souvent fole hardiesce Est cas et cause de tristece , Et si ai je plus folz hardiz Aidié que sagez trop tardis ; Car li sage les cas redoutent , Et li folz plus avant se boutent.
Aussi crois tu tous jours durer Pour toy ainsi aventurer.
Je croy qu' onques mès n' oït on Parler de tel presomption Com as emprise et conceüe.
Tu ne m' as pas bien conneüe.
Comment t' est il monté en teste , Par le pignon ou par le feste , Que je soie dame Maron Qui prenge Fauvel a baron ?  Ne scez pas bien que je puis faire Ne de quelz merelez sai traire.
Fauvel , tu ne me connois mie.
Oncques homme de mortel vie N' ot de moy plaine connoissance , N' a plain ne connut ma puissance.
Ne cuide pas que par richece Soit conneüe ma hautesce.
Richez ne pensent de Fortune Qu' el puist de .ij.
fevez faire une ; Mès quant homs povre estre couvient , De Fortune lors li souvient.
Pour ce me puet l' en par mesaise Mielx connoistre que par grant aise.
Fauvel , tu es trop deceü Quant en ton sens as pourveü Que je femme a marïer soie Et qu' a toy espouser m' otroie.
Tu ne connois moi ne mon pere Ne ne seiz dont sui , n' a quoi fere Je sui en cest monde establie.
Pour ce te vueil une partie  De mon estat faire sentir , Car j' en voi trop souvent mentir Aucuns qui parlent de Fortune Non sachans s' el est blanche ou brune.
Fauvel , or lesse en pès t' estrille Et si m' entent , car je sui fille Du roy qui sans commencement Regne et vit pardurablement , Et si l' apele l' Escripture Le jaiant de double nature Qui , puis qu' il ot tout ordené , Voult de pure terre estre né , Engendré sans seme de pere Et né , sans fait d' omme , de mere.
C' est le jaiant qui par sa force Vainqui mort ou fust sans escorche.
De ce jaiant sui engendree , De fort pere forte nommee : Je sui Fortune , et une et forte , Mès diversement me transporte , Et ma maniere si est double : As uns sui belle , as autres trouble.
Je sui fille du roy des rois Qui le monde et tous ses desrois Me commet , si que je digere Tout si come il plest a mon pere ; Car mon pere , bien dire l' ose , Sans raison ne fait nulle chose.
Entent , Fauvel , beste desvee : J' ay une seur un pou aisnee  La quelle Sapience a nom.
Elle porte le goufanon En quoy les vertus sont escriptez.
Toutez choses grans et petitez , Qui furent , qui sont et qui erent , Eu goufanon trescler aperent , Et non seulement leur semblance , Mès tout l' estat et leur sustance , Chascune par sa propre ydee Tresclerement enluminee.
Qui en cest goufanon se mire Tout y puet et veoir et lire.
Par sapience fist le monde Le roy en qui tout bien habunde.
Ileques prist il la mesure Du monde et de toute nature ; En Sapience tout visa , Quanqu' il fist et quanqu' empris a.
Sapience est ma seur germaine.
El fist le monde et je le maine Par l' ordenance de mon pere : Le cercle du ciel et l' espere Faiz tous jours sans cesser tourner , Avesprer faiz et adjourner ; Toutez choses de mouvement Si sont en mon gouvernement.
Sagez seras se tu m' entens : Le pouoir m' est commis en temps Par quoy tout mouvement terminent ; Par moi commencent et definent , Et temps n' est fors que la mesure De tous mouvemens de nature.
Ainsi puez veoir que mon pere M' a voulu commission fere  Sus toutez chosez qui se meuvent , Si que leur mestresse me treuvent ; Et pour ce est en ma seigneurie Le monde , qui tous jours tournie.
Le temps ay , par quoy je mesure Du monde toute l' ambleüre.
Oncques si tost n' amble ne point Que du temps n' y mete le point , Par le quel je tantost compasse Le present ainsi com il passe , Tout soit le present si menuz Qu' il ne puisse estre retenuz.
Mez ma dite commission Faudra quant faudra motion , Car le monde adonc finera Tantost que mouvoir cessera.
Mès tant comme le monde dure Me couvient il avoit la cure De lui gouverner et conduire : Pour ce puis je aidier et nuire , Selonc le tour que j' é a fere , En departant joie et misere.
Et pour ce qu' ainsi me remue , Orgueil souvent a terre rue , Si qu' as povrez donne esperance Et grant confort a leur chevance.
Pour ma matiere mielx sommer Dès ore mès me vueil nommer.
Entent , beste ou tant mal repose : Fortune si n' est autre chose Que la providence divine ,  Qui dispose , mesure et termine Par compas de droite reson Le monde et toute sa seson.
Entent , beste de mal renom : J' ai tout au mains quadruble nom.
Mon droit nom si est Providence , Qui m' est donné pour ce et en ce Que j' ai pouoir de loing veoir Tout si com il doit escheoir.
Tous jours a plain ay pourveü Mon tour ançois qu' il soit meü ; Sans negligence et ygnorance Depent tout de ma pourveance.
Mon segont nom est Destinee , Qui Fate est autre foiz nommee , Et c' est a dire proprement Envoïe au mouvement , Si que en tant com je m' aplique A mouvoir ma roe autentique Et que a ce sui envoiee , Bien puis avoir nom Destinee , Car je sui souvraine legate , Et pour ce aussi ai je nom Fate , Car par moy est dite et parlee L' ordenance de Dieu segree.
Mon tiers nom est Cas d' Aventure , Qui vient souvent ou male ou dure Par cours de causez non seüez , Jusqu' à tant qu' il sont avenuez.
Du quart nom sui Fortune dite , Car forte sui et sai de luite ,  Si que j' abat dedens mes licez Richez , povrez , sages et nicez.
Par ce qui est dit t' aprenons Come Fortune a quatre noms , Aussi com s' une damoisele Getoit d' une haute tourelle Tout plain de galez et de pommez Sus pluseurs et fames et hommez , Et la damoiselle seüst Comme le giet cheoir deüst.
En tant comme le giet saroit , De Providence nom aroit ; En tant come elle geteroit , Destinee son nom seroit ; Et quant les uns bleciez seroient De galez qui sus eulx charroient Et les autres si recuidroient Les pommez ne nul mal n' aroient , Par nom d' Aventure nouvele Nommeroient la damoisele ; Et quant le commun parleroit De ce que avenu seroit , La damoisele grant renom Avoir pourroit et autre nom , Car adoncquez la voix commune La pourroit apeler Fortune.
Ainsi est il de moy sans faute , Car je sui en la tour treshaute ,  Dont je gete tristece et feste Sus tous : gart bien chascun sa teste , Car mes galez sont trop grevans Et mes pommez trop decevans.
Pour ce que sui espouentable , Me donne l' en nom Redoutable , Et vraiement c' est bien raison , Car je sui en toute seison A redouter trop durement.
Fort sui et fiere vraiement , Si que ce que je vueil grever Ne puet garir ne relever Devant que je le pren en cure ; Et si sui grant outre mesure , Car sus les ciex puis avenir Et en ma main puis tout tenir , Et mes piez ataignent a terre.
Dame sui de paix et de guerre.
N' est nul qui de moy parler oie Qui forment douter ne me doie , Car par moy couvient tout fenir , Tout quanqu' ou monde puet venir.
Je doins povreté et richece , Force , beauté , joie et tristece ; Je sui dame , je sui roïne , Es uns felle , es autres benine , Et faiz tantost a tous voisine La derramee pelerine Qui tout abat jus : c' est la Mort , Qui sans cesser ça et la mort , Si que nulz homs en son eür Ne se doit dormir asseür ,  Ains doit tous jours estre a mesese Qu' il ne soit tiex que il desplese A mon pere Diex , qui tout donne , Qui tout mal et bien guerredonne , Qui orgueil a si en haïne , Et li et toute sa racine , Qu' il ne puet souffrir longuement Qu' il ne l' abate horriblement.
Nabugodonosor le roy En exemplaire te treroy , Car jadis fu sy enyvré Des grans honneurs que li livré Qu' en son estat tant se fia Que son creatour oublia Et fist par son tresfol outrage Aourer a tous son ymage.
De mon pere ne li souvint ; Pour ce comparer li couvint , Car assez tost je le geté En si horrible povreté Qu' avec les bestez ala pestre : Tout nu .vij.
ans li couvint estre.
Et orgueil les angelz jadis Fist trebuchier de paradis ; Et par moult d' autres beaux examplez , Qui sont a conter lons et amplez , Puis assez prouver et de voir Que nulz noms ne doit concevoir Orgueil ne maintenir rancune Pour ce s' il a grasse fortune D' aucuns biens en sa mortel vie , Selonc le tour que je tournie ;  Car tout ce vient de mes roeles , Qui tous jours font choses nouvelez , En quoi chascun se puet mirer Pour soy sagement atirer.
Mès c' est bien voir que homme sage A sus estoillez seignourage , Et c' est a dire que science Passe planetel influence , Engendrant disposition Sus corporel complexion ; Car il n' est nul , pour voir di ce , Que s' il s' encline a aucun vice Par naturel complexion , Selon la constellacion , Par quoi il puet avoir tel teche , A quoi plus est enclin qu' il peche , Oster s' en puet bien et refraindre S' il veult en raison vivre et maindre.
Aussi oeuvrez de charité Et oroisons de humilité , Quant home et femme les vuelt faire En bonne foy devant mon pere , Font attremper les aventures , Qui autrement fussent trop dures.
De Ninivé je le te preuve , Une cité de quoi l' en treuve Que mon pere la voult ferir Et fere la de tout perir Pour la cause des grans pechiez Dont il estoient entechiez.
Et Jonas leur prophetiza ; Mès le peuple tantost pris a  A crier merci et plourer , A vestir haire et Dieu ourer , A jeüner , eulx et leurs bestez , A couvrir de cendre leurs testez.
Et Diex , qui plains est de pité , Quant il vit leur humilité , Rapela comme debonnaire Le mal que il leur pensoit faire.
Et aussi du roy Ezechie , A qui Diex dist par Ysaïe Qu' il se mourroit hastivement , Et il se prist lors tendrement A plourer et a Dieu ourer , Et Diex tantost sans demourer Aloingna au roy Ezechie De .xv.
ans le cours de sa vie.
Pour ce te di a escïent : Ne sont pas mises pour nïent En Dieu esperance et prïere , Car qui les vuelt droitement fere Il ne peuent perdre efficace D' empetrer vers Dieu plaine grace.
Et ainsi sachiez vraiement Qu' omme qui se vit sagement Ne chiet pas en tant de perilz Comme gens de folz esperiz.
Et si ne puet nul si sage estre , Soit philosophe ou autre mestre , Qui tous les cas puisse eschiver Qu' en mes roes ay fait river ; Car souvent maint proudomme et sage Est a meschief et a damage  Sans sa coupe et sans sa deserte.
La preuve en est assez aperte , Et se plus moustrer le couvient , De Boëce bien me souvient , Qui fu homme de bonne vie Et mestrez de philosophie.
Tant fu loyal , sage et proudomme Que les emperieres de Romme Entre tous sage le creoient Et amoient et honnouroient ; Mès par la traïtresse Envie , Qui tous les jours se monteplie , Boëce fu a mort traï , Si que de son estat chaï , Et ma roe jus le porta , Si que trop s' en desconforta.
Mès la belle philosophie , Qu' il amoit , ne le lessa mie , Ains le conforta doucement Et li moustra moult clerement Ce que je sui et que sai faire Et pour quoy sui douce et amere , Et li dist que pour mon aïr Ne se doit nul sage esbahir.
Adonc Boëce en sa poverte Connut se je sui jaune ou verte ; Car quant les grans honneurs avoit De moy nouvellez ne savoit ; Mès quant meschief li ala près , Lors me connut et fu après En sa tribulacion fort ,  Et fist Boëce De Confort Un livre qui ceulx reconforte Que ma roe en tristece porte.
Ainsi par l' exemple Boëce Je t' ai assez declaré ce Que maint sage et de bon afere Est moult souvent en grant misere Et a meschief , damage et perte Sans sa coupe et sans sa deserte.
Mès nepourquant raison y a , Car quant Diex le monde cria Il voult que ce fust la forneise Plaine de dolereuse breise , En quoi il vouroit esprouver Ceulx qu' il devoit amis trouver , Si que sus ceulx qu' il quiert et aime Douleurs et meschiez souvent saime ; Et quant il sont examiné Et par pacience afiné , Lors leur donne par amour fine La joie qui oncques ne fine , Car souffrir est la droite voie De vaintre et de venir a joie.
Et li mauvaiz quierent leur aise Tant qu' il sont en ceste fournaise , Ne n' ont cure de pacience , Et Diex les vuelt paier en ce Qu' il desirent mielx a avoir , Si leur lesse mondain avoir , Et puet estre que par ce don  Diex leur vuelt rendre guerredon D' aucun bien que il peuent faire , Car nul n' est de si mal afere Que aucune foiz ne s' aoevre A entendre a aucun bon oeuvre , Ne nul n' est si bien entechié Que souvent ne chee en pechié.
Et Diex ne vuelt nul bien perir , Et si vuelt tout mal remerir , Si qu' aus bons et as mauvaiz paie A chascun sa propre monnaie.
Et , aussi com j' é dit , je maine L' espere du ciel plus souvraine , Si que par moy sont disposees Toutez chosez du monde neez ; Car planetez , soleil et lune , Le ciel et estelle chescune Ont par moy , c' est vraie sentence , Grant vertu par leur influence Sur les chosez de terre bassez , Si que les unez si sont lassez , Et les autres richez et bellez , Selon le tour de mes roelez , Avec le regart des planetez , De quoi les unez sont doucetez , Et les autres aspres et durez , Selon leur diverses naturez , Qu' il influent diversement , En droit ou tort regardement , Desus tous les cors terrïens , Et les lïent de tiex lïens  Que les uns ja jour bien n' aront , Les autres ne sevent par ont Les biens viennent qui leur apleuvent ; Les uns perdent , les autres treuvent , Selon la planetal puissance , En droite ou oblique distance.
Et quant ele est en doulz regart Sus les mauvaiz , que Diex ne gart , Si leur en vient honneur et grace , Qui tient en estat leur fallace , Et moult souvent , com cil qui gasche , Tiex regars si fierent en tasche : Puis as mauvaiz et puis as sages Font lors despiz , lors avantages.
Li bons monte , le mauvaiz chiet , Puis monte , si come il rechiet ; Et par einsi fatis touoil Est de cest monde le reuoil Limez et le mal hors boutez , Si que mon pere est redoutez , Car il n' a riens en sa meson Qu' il n' i ait fait par grant raison.
Et il m' a fait dame du monde , Ou moult d' inegauté redonde ; Car les uns y ont trop d' aaise , Et les autres trop de mesaise.
Li uns est folz , l' autre a science ; En chascun a grant difference , Selonc ce qu' il eschiet a taille.
Et quant nature les cors taille , Je sui Fortune qui leur baille ,  As uns grain , et as autres paille , Pour rendre a chascun ses meritez , Selon les causez desus ditez ; Et pour ce vuelent aucuns dire , Pour moy plus clerement descrire , Qu' en ma main .ij.
couronnes porte , Dont j' esleesce et desconforte Chascun , si com il me puet plaire ; Mès c' est par figure et mistere , Car ce n' est que similitude , Pour mielx enfourmer engin rude , Qui moy entendre ne saroit Se gros essamples n' i paroit.
Et ainsi est il des .ij.
roez Qu' on dit que je tourne , si oez L' entendement et la sentence Qui sont senefïez en ce.
Les .ij.
couronnes dessus ditez , Qui par semblant sont ci escriptez , Dont l' une semble estre trop gente Et l' autre laide et hors de vente , L' estat du monde senefient , En quoi nus sagez ne se fient.
Celle couronne qui pert belle , Chascun qui vuelt ne l' a pas tele : Moult y pert belle perrerie ; Et celle qui bonne n' est mie , De tel couronne est aorné Cil que ma roe a hault tourné : Je la doins , et puis la represte , Et au tollir sui moult tost preste.
Ceste couronne senefie Grant estat en mondaine vie ,  Qui est de soy fieble et enferme , Si qu' il n' i puet avoir lonc terme.
Ces belles pierres senefient Les richeces , en quoi se fient Ceulx qui les ont , qui si les gardent Qu' en eulx acroistre tous jours ardent.
Moult y ont fichié leur puissance Et leurs deliz et leur substance , Et si ne sont mie les pierres Precieusez , ançois sont verres , Car ellez sont tantost rompuez , Et depechïez et fonduez.
Ainsi est il de ces richeces Et de ces mondaines hauteces ; Car il semblent estre trop beles , Mès de leur nature sont teles Que il sont tantost despenduez Ou empirees ou perdues.
Et quant on a tant traveillié Et tant servi et tant veillié Que l' en est des biens mondains riche , Lors vient la Mort , qui sa dent fiche Par tout , es gros et es menus , Et les rent horriblez et nus.
Beles sont richeces mondaines , Mès de trop d' angoissez sont plaines ; Et les Escriptures divines Apelent richeces espines , Car riches ont trop de meschiez , Poignans ens es cuers et es chiez ;  Mès povrez ne le cuident mie S' il n' ont la richece essaïe.
Richece est par labour aquise , Et puis en grant paour possise , Et puis lessie a grant tristece.
Moult est le cuer en grant destrece , Et moult triste et dolent devient Quant la mort departir le vient Des biens mondains ou iert fichiez ; Aussi tristes en est li chiez.
Tiex aguillons et tiex espinez Senefient ces crapoudinez Mucies en ceste couronne , Qui si semble estre belle et bonne.
Mès a paine , ce tien de voir , Les puet l' en bien apercevoir , Pour ce que il sont moult menuez , Par dedens closes et cousuez.
L' autre couronne , qui pert male , Et orde et vil et lede et sale , La grant povreté senefie , Qu' ont maint en ceste mortel vie ; Car povrez gens sont deboutez Et vil tenus et poy doutez , Ne il n' est nul , c' est chose vraie , Que se povreté le guerroie , Comment qu' il soit de bon lignage Et ait esté proudoms et sage , Puis que povreté le debrise , Chascun le het et le desprise.
Tant a povre gent vie amere  Qu' a poy qu' el ne se desespere , Si feïst el , ne fust mon pere Qui reconforte leur misere Par un espoir qu' il leur envoie D' avoir après douleur grant joie.
Car s' il vivent en pacience , Pour eulx aront bonne sentence : Quant au grant jugement vendront Joie pardurable prendront , Et si ont tous jours esperance De venir a meilleur chevance , Pour ce que je Fortune grieve Richez souvent et povrez lieve ; Et de ce qu' il sont grant couvent Se reconfortent il souvent D' un poi de chose , s' on leur donne , Moult leur semble grant chose et bonne , Et mains qu' aus richez leur couvient , Ne ne leur chaut qui va ou vient.
De perdre ne sont mie en doute Ne de paier la male toute.
Tiex gens qui sont povrez et nuz De telz confors ainsi menuz Leur povreté moult entr' oublient ; Et tiex reconfors senefient Ices esmeraudeles vertez , Dedens la couronne couvertes , Qu' a paine nul appercevroit Se povreté ne l' abevroit.
Aussi dois des roes entendre ,  Dont chascune en a une mendre , Et ont contraires mouvemens Et par divers entendemens.
Celle qui tourne redement Si senefie vraiement Aucunez gens qui sont eu monde , A qui prosperité habunde Moult tost et moult soudainement , Et ont des biens si largement Que chascun le tient a mervelle.
Lors vient Envie qui s' esveille A parler comme ce puet estre Que tel soit si tost si grant mestre , Ou puet estre que Verité , Qui se deut quant Iniquité Est essaucie et avant mise , En fait parler en bonne guise Et plaindre que tiex soit montez Qui n' a en soi nule bontez Et qui ne veut ne desert mie Que la bonne gent bien en die.
Ainsi cil qui est haut montez , Soit plain de mal ou de bontez , Mainte chose le contrarie Par verité ou par envie Ou par grant tristece ou par cure , Par maladie ou aventure.
Et ce dit la roe petite , Qui contre la grant tous jours lite ; Car il n' est nul , sachiez sans doute , A qui Fortune se doint toute ,  Et s' elle se donnoit entiere , Si par est elle si legiere Que tantost partir s' en vouroit , Ne nul tenir ne la pourroit.
Il ne fu oncquez veü nez Homme qui fust si fortunez Qu' avecques sa prosperité N' eüst sa part d' aversité , Si comme aucuns qui a deniers Plains ses coffrez et ses guerniers , Mès il est de petis amis , Vilain , bastart , ou il a mis Si cuer et corps en couvoitise Que chascun le het et desprise , Et en acquerre met tel cure Que son saoul mengier n' endure , Ou il acquiert si faitement Que c' est a son grant dampnement.
Un autre y a qui est gentis , Courtoiz , largez et ententis A honnourer la bonne gent , Mès a l' ostel est si egent Qu' il n' i a si froit come l' astre.
Je ly sui d' un costé marrastre Et de l' autre part li sui mere.
Ainsi est mellez son affere : Honnourez est pour sa noblesce , Mès povreté dedens le blece ; Mielx amast estre moine en cloistre Ou nul nel peüst reconnoistre.
Un autre y a , bel , bien renté , Et a femme a sa volenté , Mès nul enfant n' en puet avoir Ne connoist l' oir de son avoir.
Aussi y a aucun , par m' ame , Qui beaux enfans et belle fame A , mès souvent en ot nouvellez Qui ne li sont bonnez ne bellez.
N' y a prince , roy n' emperiere , Tant soit assis haut en chaiere , Tant soit noble et de grant puissance , A qui tout vienge a sa plaisance , Car la petite contreroe Fait tost noier celi qui noe ; Et iceste meïsme entente Puet estre en la grant roe lente , Qui senefie cil qui monte Ou descent a paine et a honte.
Et cesti se gart , je li loe , De l' autre mendre contreroe , Qui adès ne fait qu' estriver Pour descloer et desriver Aucun de la roe deseure ; C' est le gieu de la chantepleure.
Par ces exemples pues avoir Entendement de moy savoir.
N' as pas perdue ta geüne , Se tu entens bien qu' est Fortune.
Se tu ce que c' est bien savoiez , Trop poy d' amour ou monde aroiez , Ne n' i querroiez ton eür , Car nul estat n' i est seür.
Quel seürté ont richez hommes , Qui ont de l' avoir a grans sommes ?  Moult tost leur sont leurs biens ostez : La Mort leur joint près des costez , Si qu' il scevent certainement Qu' il ne vivront pas longuement.
Et dès ce qu' enfant nest de mere Il ne fait que mourir et trere Tantost a la mort de heure en heure , Et si tost come il nest il pleure ; Et pert que Nature li die Qu' il nest a dure et mortel vie , En la quelle haste ses pas.
Il ne fera qu' un brief trespas En grant labour et en grant paine , Dont la fin n' est onquez certaine , Si que ceulx ont trop fol desir Qui mettent leur souvrain plaisir En temporel richece avoir , Et si cuident trop bien avoir , Fortunez estre et eüreux , Quant il en sont planteüreux ; Mès je te di pour verité Que ce n' est pas felicité De temporel richece avoir , Car tu dois entendre et savoir Que felicité si est plaine De bien , car c' est bonté souvraine  Qui tout homme fait parfait sire Qui met paine a tel bien eslire.
Mès richece ne parfait mie Riches en ceste mortel vie , Car de legier richece faut , Et si ont riches maint deffaut , Comme de santé ou de joie , Que ne leur puet donner monnoie.
Et riches en pluseurs païs Sont pour leur richece haïs , Car trop plus sont ceulx qui les donnent Amez que ceulx qui les reponnent.
Et vraiement Raison repute Que celi vit en servitute , Comme serf et mal fortuné , Qui des biens qu' il a aüné N' ose donner , touchier ne prendre Ne rien pour son besoing despendre.
En richeces a poy d' eür , Fors a cil qui est si meür Et plain de volenté si bonne Qu' aux povrez gens foison en donne Et par pure et vraie pité En fait euvrez de charité Et le remanant comme sages Despent pour soy en bons usages , Car autrement nulle richece N' est fors que meschief et tristece.
Hé , Fauvel , riens plus ne desires  Fors que d' estre eu monde grant sires.
Mès sachiez bien qu' aversité Vaut mielx que grant prosperité ; Car prosperité si enyvre Homme et le fait en deliz vivre Et le blandist soëf et flate Tant que li seurvient dame Fate , Qui l' a tantost vilment tourné ; Pour nient s' estoit si aourné.
Ses anemis ne ses amis Ne connoissoit , mès quant l' a mis Fortune au bas et jus geté , Si qu' il est en grant povreté , Lors treuve il ceulx qui l' amoient Et connoist ceulx qui le haioient ; Car quant il avoit grant avoir , Si bien ne le peüst savoir ; Et si est verité sans fable Qu' adversité est prouffitable , Car riches vivent en doutance , Et povrez en grant esperance Et croient adès que Fortune A son tour leur doint grace aucune.
Pour ce en cest monde aventureus N' est nul qui soit bien eüreus Fors cil a qui il puet souffire De tiex biens comme nostre Sire Li donne en ceste mortel vie , Si que Dieu en loe et mercie Ne plus ne quiert , ains est content ; Et Diex l' aime , car quant on tent De jour en jour a plus acquerre , L' en vit en douleur et en guerre  Et en mauvaise conscience ; Car c' est mauvaise diligence De tant amer le monde amer Qu' on en laisse Dieu a amer.
Et nul ne puet bien , ce me semble , Amer Dieu et le monde ensemble , Car il sont de condicions Contraires ; nepourquant li homs Qui a richece a grant plenté , Mès n' y a pas le cuer enté , Ainçois le despent bien et donne Selon Dieu et largesce bonne , Tel povre en esperit riche homme L' euvangille a eürés nomme.
Fauvel , je t' ai assez leü , Ne me chaut s' il t' a despleü.
Par ce qu' ay dit as avantage De connoistre s' es fol ou sage Et de savoir queles denrees Fortune vent , a qui tu bees.
Je sui Fortune , la doutee , La trespuissant , la renommee , La treshaute , noble et gentille , Et sui du tout puissant roy fille , En tant com sui par excellence Proprïeté de son essence , Avec ma seur qui tant est belle , Que Raison Sapience apele.
Et sommez , c' est bien verité , De nature de deïté , Si que nous sommez vraiement Sans fin et sans commencement.
Mès intellectuel regart , Non pas roial , se Diex me gart , Donne a ma seur soutivement Une ainsneesce escharsement , Ne l' une ne puet sans l' autre estre ; Assisez sommez a la destre Du tout puissant roy pardurable , Le hault roy du ciel piteable , En admirable royauté.
Les angelz de nostre beauté Et les sains qui ou ciel arrivent Se merveillent et si s' en vivent ; Ne peuent assasïez estre De regarder nous et nostre estre : Plus nous voient , plus nous remirent , Riens que nous veoir ne desirent.
Fauvel , fol es et fol estoiez Quant tu pensoiez et cuidoiez Que si com une femme fusse Et que marïer me deüsse.
Bien estoiez plain de grant rage Qui pensas si hault mariage.
Bien vousis lever hault t' estrille , Qui voulz espouser roial fille.
Tu es malement deceüz , Qui a ce t' es si esmeüs.
Se tu bien regardé eüssez Dont es , dont venis , quel tu fussez , Tu n' eüssez ja mès empris A toy tant essaucier en pris , Car tu n' ez fors fiens et ordure , Beste de mauvaise nature , Qui en toy nourrir toute cure Mès , et si n' es que pourreture.
Engendrez fus horriblement Et nourris eu ventre ordement De la plus vilaine matiere Que nature peut oncques fere.
Et quant dedens le ventre estoiez , Envelopez en ordes toiez , Chambre avoiez a grant destrece ; Nez fus vilment et en tristece , Et grant doleur en ot ta mere , Et tantost commenças a brere.
C' est nativité moult amere Qui vient a si tresgrant misere.
Or t' a ton orgueil si lïé Que trestout ce as oublïé.
Fauvel , entent bien sainement , Car par toy j' entent proprement La mauvaistié d' omme et de femme , Qui le corps fait dampner et l' ame , Et pour le monde decevable  Pert Dieu et tout bien pardurable.
Pense que l' en t' estrille et terde : Tu n' es que un sac plain de merde ; Mès orguil si t' a si ravis Qu' en nul bien ne més ton avis : Ne te chaut fors de mettre paine En avoir richece mondaine , Ne tu n' en puez estre lassez , Et si en as tu plus qu' assez , Et moult es eu monde grant mestre Et faiz chascun avec toy pestre.
Par tout a ta volenté rimez : Grant temps a que commenças primez A estre du monde seigneur , Mez tu l' es au jour d' ui greigneur , Trop plus que ne fus oncques mès.
Tes cousins sont par tout semez , Et tes sergans et ta mesnie , Et je te seuffre bien tel vie , Pour ce que sai le Diex segré , Qui par son raisonnable gré Vuelt que vers la fin de cest monde Guerres , mal et pechié habunde.
Pour ce que chascun trop se paine D' avoir excellence mondaine , De servir le monde et amer , Pour ce y met Diex grant amer , Si que ceulx en face sevrer  Qui trop s' en veulent abevrer , Par quoy mal et esclandre habunde Si fort vers la fin de cest monde.
Nepourquant par qui mal vendra La maudichon de Dieu prendra.
Et aussi te dirai sans pause Avecques ce une autre clause.
L' auctour de Sex Principes dit Et Raison pas ne le desdit Que le monde a nom Macrocosme Et homme si est Microcosme , Et c' est a dire et a entendre Le monde greigneur et le mendre , Dont l' un a l' autre trop ressemble ; Et c' est en ce , si com me semble , Que homme est de quatre qualitez , Qui ont entr' eulx adversitez , Car l' une a l' autre contrarie , N' a que guerre en leur compaignie : C' est moiste , chaut , sec et froidure.
Chaut et moiste metent leur cure A garder vie et maintenir , Mès le chaut ne se puet tenir Que sans cesser en toute guise Ne gast le moiste et amenise , Si com l' uile gaste la meche , Tant que la lampe devient seche ; Lors pert la lampe sa lumiere.
Ausi est il en tel maniere  Du chaut naturel qui degaste Le moiste adès et moult s' en haste.
Le sec aussi le moiste mort , Et le froit si n' atent que mort , Qui vient plus tost que l' ambleüre.
De ces quatre a formé Nature Quatre charnex complexions , Plaines de grans contentions , Dont la premiere est fleumatique , Puis sanguine , puis colerique , Et la quarte est merancolie.
De ces quatre est humaine vie Fondee , si comme Nature Les porpocionne et mesure Es corps naturelz qui ont amez.
Fleume est aus enfans et aus famez.
Le sanc vient demander sa rente D' entour .xv.
ans jusqu' en tour .xxx.
Et puis après vient dame Cole Soubz .lx.
ans tenir s' escole.
Puis vient tantost Merancolie , Qui toute en tristece se lie , Par viellesce , qui le joer Pert , car il sent le terroer.
Et comment que femmes et hommez Aient pluseurs maulx et grans sommez Et maint tourment en leur jeunesce , Toutes voiez en leur viellesce Ont il plus par droite raison  De mal et mauvaise saison.
Il deviennent mal gracïeux , Roupïeux , roigneux , chacïeux ; Apostumez et tous et goute Et maint autre mal les deboute.
Ainsi forment abat tristece La fin d' omme et femme en viellesce.
Ainsi est il certainement Du monde tout semblablement , Car de quatre elemens contraires Est fait le monde et ses afaires : C' est le feu , l' air , l' eve et la terre , Entre les quelz a moult de guerre , Car il ont diversez naturez , Divers faiz et contraires curez.
Et au premier je te di que Le monde fut fait flumatique , Et les gens qui adonc estoient , Pour le fleume , dont moult avoient , Estoient trop lours et pesans , Endormis , nicez et tesans.
Le monde après sanguin devint , Quant David le prophete vint , Car adont fu l' engin ouvert Que le fleume ot devant couvert.
Et lors prist le monde a entendre Qu' en la Virge char et sanc prendre Vendroit Diex pour ceulx racheter Qu' Eve avoit fait pieça mater.
Le monde pot colerique estre Quant Diex de la Virge vout nestre , Et lors fu sec et chaut le monde Quant cil en qui tout bien abunde Envoia des cielx la rousee Qui tant par estoit desiree.
Lors plut la nue de leesce Qui trempa nostre secheresce.
Mès or est le monde venus En grant viellesce et devenus Trestout plain de merancolie , Et c' est vers la fin de sa vie.
Merancolie , bien l' os dire , Est des complexions la pire : Elle est de nature terrestre , Si qu' elle doit seiche et froide estre , Et le monde est froit et sechié , Plain de tout mal et de pechié , Couveteux , avel et tenant.
En li n' a nul bien maintenant : Il ne quiert fors qu' aquerre terre ; Pour ce li sourt meschief et guerre ; N' a mès en li joie ne feste , De toutes pars est en tempeste ; Et c' est bien raison vraiement , Car , se l' Escripture ne ment , Les signez perent que près estre Devon du temps en quoi doit nestre L' anemi de crestïenté ,  Celi par qui toute plenté De mal doit ou monde venir Sur le temps qui devra fenir.
Fauvel , tu es devant venus , Les grans galos et les menus , Pour appareillier a ton mestre Les ostiex ou il pourra estre.
Tu es d' Antecrist le courrier , Son mesagier et son fourrier.
Bien as son ostel apresté Et pour l' iver et pour l' esté.
Tu li es trop faitis mesage : Tu n' ez fait que pour son mesnage Aler devant appareillier ; Bien y scés entendre et veillier.
Tu li as tant d' ostels ja quis Et par tout tant de gens acquis Qui n' ont foy ne amour ne voir , Que je te di sans decevoir Qu' il est temps que ton mestre viengne.
Tant as peigné de ton beau piegne Et estrillié de tes estrillez Qu' il a par tout et filz et filles.
Fauvel , que fussez tu tués , Quant a si mal seigneur tu es.
Antecrist si est ton droit sire : Tu es mauvaiz , et il est pire.
Son garson es et son mesage , Et si cuidas par mariage  Espouser Fortune la dame.
Ne sui pas a tel garson fame.
Quant je voudrai , je te ferai Cheoir , et povre te lairay.
Grant honneur n' ai pas en toi mise Pour ce que je t' aime ne prise , Mès pour la divine ordenance , Qui tout fait par juste balance.
Bien est voir qu' un poi regneras Et ton vouloir granment feras.
Et nepourquant ce dois savoir Que , maugré qu' en puissez avoir , A pluseurs gens de ton lignage Ferai souvent duel et hontage Et les ferai vilment descendre , Les uns tuer , les autres prendre , Les uns aront damage et perte , Les autres mourront en poverte.
Maint mal souvent leur feré traire , Comment qu' il t' en doie desplere , Si que les bons aront grant joie Quant li mauvaiz iront tel voie.
Nepourquant , beste de fallace , Je ne vueil pas qu' aucune grace De moy au departir n' en portez , Puis qu' es entré dedens mes portez.
Vez la Vaine Gloire , la belle , La decevante damoiselle , Qui les gens soutilment enyvre Qui veulent en grant estat vivre , Et les fait es delis fïer Pour eulx et leur fin oublïer , Et jadis aus .v.
folez viergez Destaint leurs lampez et leurs cierges , Car virginité qu' il avoient Toute a Vaine Gloire ordenoient.
La damoisele Vaine Gloire , Qui est brieve et transitoire , Donne si doucement a boire Que l' en en pert toute memoire De la joie qui tous jours dure.
Moult est de decevant nature Vaine Gloire , ce m' est avis : Elle a moult tost les gens ravis A bouban et outrecuidance , Et tout bien , quant elle s' i lance , Fait anïenter et perir Ne ne le seuffre remerir.
Fauvel , ce te sera , par m' ame , Trop faitice et trop propre femme , Car tu es vain et elle est vaine.
Va , si l' espouse et si l' en maine , Car je le vueil et si le loe.
Va , si la pren dessoubz ma roe.
»   Lors , quant Fauvel ot ce oÿ , Trop durement s' en esjoÿ Et cuide dont , moult s' en rehaite , Qu' a Fortune ait ja sa pès faite.
Droit a Vaine Gloire se lance , Le plus beau qu' il pot la fiance , Mès ce fu a la main senestre : Sans bans et sans clerc et sans prestre A Fauvel sa femme espousee , Que Fortune ly a donnee.
Fauvel prent congié et en maine Vaine Gloire et forment se paine De lui servir et honnourer.
Tous ses amis sans demourer A fait a ses noces venir , Car trop grant feste vuelt tenir.
Grant joie y ot et grant rigale , Toute estoit plaine la grant sale.
Chascun Vaine Gloire regarde , Et elle les deçoit et larde Et les endort en grans delis De beles chambres et de lis Et des biens qui fuient come umbre , Dont qui plus a plus s' en encombre.
Fauvel et tout son parenté Eurent de la joie a plenté ; Et Vaine Gloire ses amis Avec les gens Fauvel a mis , Si qu' ensemble grant feste firent , N' onquez puis ne se departirent.
Et Fauvel vit avec sa femme Et l' ennoura come sa dame , Et a tant avec lié geü Que tant d' enfans a conceü Que nul n' en pourroit conte rendre ; Car Fauvel chascun jour engendre En tous païs Fauveaux nouveaux , Qui sont trop pires que louveaux.
Tant est son lignage creü Qu' onquez si grant ne fut veü : Bien s' est en cest monde avanciez Et a partout les siens lanciez.
Mès sus toutez chosez je plain Le beau jardin de grace plain  Ou Dieu par especïauté Planta le lis de roiauté Et y sema par excellence La france graine et la semence De la flour de crestïenté , Et d' autres flours a grant plenté : Flour de paix et fleur de justise , Fleur de foy et fleur de franchise , Flour d' amour et rose espanie De sens et de chevalerie.
Tel jardin fu a bon jour né Quant de telz flours fu aourné : C' est le jardin de douce France.
Hé las !  com c' est grant mescheance De ce qu' en si tresbeau vergier S' est venuz Fauvel herbergier.
Ja mès n' ait il ne yex ne dens Par qui il entra la dedens , Car la beste de tout mal plaine Par le jardin sa fame maine : Es plus beaux lieux coulent et bolent , Les flours abatent et defolent , Si qu' il semble , c' est vraie chose , Qu' il n' i ait mès ne flour ne rose , Ne de foy ne de laiauté.
Hé las !  France , com ta beauté Va au jour d' ui a grant ruine Par la mesnie fauveline , Qui en tout mal met ses delis.
Hurtee ont si la flour de lis  Fauvel et sa mesnie ensemble Qu' elle chancele toute et tremble.
Mès le lis de virginité , Qui prist en soi la deïté , Sauve la fleur de lis de France Et le jardin tiengne en puissance Et Fauvel mete en tel prison Qu' il ne puist faire traïson , Si que Diex , le roy de justise , Soit honnourez et sainte Eglyse.
Ferrant fina , aussi fera Fauvel , ja si grant ne sera , Car il ne puet pas tous jours vivre.
Ici fine cest second livre , Qui fu parfait l' an mil et .iiij.
.ccc.
et .x.
, sans riens rabatre ,  Trestout droit , si com il me membre , Le .vje.
jour de decembre.
Ge rues doi .v.
boi .v.
esse Le nom et le sournom confesse De celui qui a fet cest livre.
Diex de cez pechiez le delivre.
.
