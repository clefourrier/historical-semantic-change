Cils qui vuet aucun art aprendre A douze choses doit entendre: La premiere est qu'il doit eslire Celui ou ses cuers mieus se tire Et ou sa nature l'encline; Car la chose envis bien define Qu'on vuet encontre son cuer faire, Quant Nature li est contraire.
Aimme son maistre et son mestier Seur tout; et ce li est mestier Qu'il l'onneure, oubeïsse, serve; Et ne cuide pas qu'il s'asserve, Car s'il les aimme, il l'ameront, Et s'il les het, il le harront: Pourfiter ne puet autrement.
Doctrine reçoive humblement; Mais bien se gart qu'il continue, Car science envis retenue Est et de legier oubliée, Quant elle n'est continuée.
Soing, penser, desir de savoir Ait, si porra science avoir.
Et l'entreprengne en juene aage, Eins qu'en malice son corage Mue par trop grant congnoissance.
Car le droit estat d'innocence Ressamble proprement la table Blanche, polie, qui est able A recevoir, sans nul contraire, Ce qu'on y vuet peindre et pourtraire; Et est aussi comme la cire Qui sueffre dedens li escrire, Ou qui retient fourme ou empreinte, Si comme on l'a en li empreinte.
Einsi est il certeinnement De vray humein entendement Qui est ables a recevoir Tout ce qu'on vuet et concevoir Puet tout ç'a quoy on le vuet mettre, Armes, amours, autre art ou lettre.
Car chose ne puet si forte estre, S'il vuet, qu'il n'en deveingne mestre, Mais qu'il vueille faire et labeure Ad ce que j'ay dit ci desseure.
Pour ce l'ay dit que, quant j'estoie De l'estat qu'innocence avoie, Que juenesse me gouvernoit Et en oiseuse me tenoit, Mes ouevres estoient volages: Varians estoit mes corages; Tout m'estoit un, quanque vëoie, Fors tant que toudis enclinoie Mon cuer et toute ma pensée Vers ma dame, qui est clamée De tous seur toutes belle et bonne.
Chascuns par droit ce nom li donne; Et de tous les biens que Nature Puet ottroier a creature A tant qu'elle est fleur souvereinne Seur toute creature humeinne.
Pour ç'a li mes cuers s'enclinoit, Et Nature li aprenoit, Ce m'est vis; car certeinnement Selonc mon juene entendement La vëoie moult volentiers.
Car mes voies et mes sentiers, Mi gieu, mi penser, mi retour Estoient en son noble atour Tout adès, n'avoir ne pooie, Sans li vëoir, parfaite joie.
Et quant Amours vit qu'en ce point Estoie, elle n'atendi point, Eins s'i mesla par tel maniere Que puis ne fu, ne jamais n'iere, Que seur tout quanque Dieus a fait Ne l'aimme de cuer et de fait, Oubeïsse, serve et honneure, Et qu'en tous tans et en toute heure Ne soie tous siens sans demi A loy de trés loial ami.
Car ç'a esté m'amour premiere, Et si sera la darreniere.
Pour c'en li servant fineray, Ne jamais autre n'ameray.
Or doint Dieus que s'amour soit moie, Qu'en ce monde plus ne vorroie.
Einsi fist Amours par son art Qui maint franc cuer doucement art Que, quant premiers ma dame vi, Sa grant biauté mon cuer ravi.
Et quant de s'amour fui espris, Juenes estoie et desapris, S'avoie bien mestier d'aprendre, Quant tel fais voloie entreprendre.
Que di je? Eins l'avoie entrepris.
Qu'einc congié ne conseil n'en pris Fors a mon cuer et a ses yeus Qui en riant m'ont en mains lieus Prié que par amour l'amasse Si doucement, que je n'osasse Leur vueil refuser, ne peüsse.
Et mes cuers voloit que je fusse Tous siens, et j'aussi le voloie, Et pour ç'a eaus m'en consilloie.
Si qu'einsi fui, se Dieus me gart, Pris par dous ris et dous regart.
Et certeinnement, se j'eüsse Tant de bien en moy que je fusse Aussi sages com Salemons, Et fust miens quittes tous li mons, Et aussi preus comme Alixandres Ou comme Hector, qui gueres mendres Ne fu de li quant a valour, Et s'eüsse autretant d'onnour Comme ot Godefroy de Buillon, Et la biauté qu'ot Absalon, Et de Job la grant pacience, L'estableté et la constance De Judit et de Socratès, Qui en un point estoit adès, Car pour gaaingne ne pour perte Ne se mouvoit, tant fust aperte, Et avec ce l'umilité Qu'Ester ot, et la loiauté D'Abraham, a verité dire, Ne peüsse je pas souffire Pour dame amer de tel affaire.
Mais Amours le me firent faire Qui m'i donnerent ligement, Quant je la vi premierement; Si que siens sans riens retenir Sui, que qu'il m'en doie avenir, Et seray, tant com je vivray, Ne jamais autre n'ameray.
Et quant Amours m'ot a ce mis Que pris fui et loiaus amis, Elle congnut bien ma juenesse, Mon innocence, ma simplesse.
Et pour ce qu'estoie en enfance, Me prist elle en sa gouvernance; Si me moustra la droite voie, Comment ma dame amer devoie, Servir, oubeïr, honnourer, Humblement croire et aourer Et cremir seur toute autre rien Com m'amour et mon dieu terrien, Et que toudis eüsse l'ueil A faire son bon et son vueil, En gardant s'onneur et sa pais, Et que, se de l'amoureus fais Me venoit peinne, ne dolour, Ou merencolie, ou tristour, Que tout humblement recueillisse, Et qu'a grevez ne m'en tenisse; Et aussi que bien me gardasse Que ceste amour continuasse, Et qu'adès, de près et de loing, Desir, penser eüsse et soing De s'amour et sa grace acquerre, Sans autre desirer ne querre, Et que loiaus fusse et secrez.
Ce sont les poins et les degrez Qu'Amours m'enseingna et aprist, Quant en gouvernance me prist; Et je les ay si bien apris Que puis en un seul ne mespris.
Et aussi ma trés douce dame, Que je desir et aim, par m'ame, De cuer, sans pensée vileinne, Plus que Paris ne fist Heleinne, M'estoit miroir et exemplaire De tous biens desirer et faire.
Et pour le bien qu'en li vëoie, De tout bien faire me penoie Et me gardoie de mesprendre, Si qu'on ne me peüst reprendre, A mon pooir, car sa bonté M'en donnoit cuer et volenté.
Et son humilité parfaite M'estoit escuz, deffense et gaite Qu'orguieus ne me peüst sousprendre, Qui mains maus norrist et engendre, Et qu'envers tous trés doucement Me maintenisse et humblement.
Et vraiement bien dire puis Que d'umblesse est fonteinne et puis; Qu'onques turtre ne turterelle, Aingnaus, coulons, ne coulombelle, Damoiselle, ne pucelette Ne pot estre d'orgueil plus nette, Ne plus pleinne d'umilité, Acompaingnie de pité, En tous cas et en tous endrois, De li.
Certes, et c'est bien drois, Car il li vient de droite ligne; Pour c'en ce cas pas ne forligne.
Et sa maniere asseürée, De tous et de toutes loée, Son biau port, son gentil maintieng Qui pareil n'ont, si com je tieng, Tout aussi com l'enfant le mestre Aprent, m'aprenoient a estre.
Car, sans plus, de leur ramembrance Maintieng, maniere et contenance Loing de li souvent me venoit Milleur, quant il m'en souvenoit.
Si que dont, quant je la vëoie Vis a vis et que remiroie Son port, son maintieng, sa maniere, Qui plus est estable et entiere Que nulle qu'onques mais veïsse, Bien estoit drois qu'en retenisse Aucun notable enseingnement, Quant dou souvenir seulement Meintes fois par Douce Pensée Ma maniere estoit amendée.
Et sa gracieuse parole, Qui n'estoit diverse ne fole, Estrange ne mal ordenée, Hauteinne, mais bien affrenée, Cueillie a point et de saison, Fondée seur toute raison, Tant plaisant et douce a oïr, Que chascun faisoit resjoïr, Me metoit un frein en la bouche Pour moy taire de ce qui touche A tout ce qu'on claimme mesdire.
Mais laisse avoit pour le bien dire, Car nuls ne doit dire d'autrui Ce qu'il ne vuet oïr de lui.
Le trop parler me deffendoit; Parler a point me commandoit, Sans baudour et sans venterie, Sans mentir et sans flaterie; Car c'est chose moult honnourable D'estre en son parler veritable, Et verité ne quiert nuls angles, N'elle n'a que faire de jangles.
S'onneur et sa grant courtoisie Me deffendoient villonnie Et voloient que j'honnourasse Chascun, et que po me prisasse; Car cils a l'onneur qui la fait, Nom pas cils a qui on la fait.
Et se l'Evangile n'est fausse, Humiliez est qui s'essausse, Et qui s'umilie essaussiez.
Pour c'est li noms si essaussiez De ma dame par tout le monde, Qui en humilité habonde, En honneur et en courtoisie, Plus qu'en dame qui soit en vie; Et comment que chascuns li donne Le pris d'onneur et la coronne, Estre cuide, tant a d'onnour, Entre les autres la menour.
Ne congnoissoit fole largesse, Ne d'escharseté la simplesse, Ne la destresse d'avarice, Qui est en cuer humain grant vice.
Mais toudis, quant elle donnoit, Ses dons sagement ordonnoit Et savoit certeinnement quoy, Quant, comment, a qui et pour quoy.
Tost le faisoit, et volentiers, S'en estoit ses dons plus entiers; Car qui tost donne, deus fois donne.
De ce m'estoit maistresse bonne Qui m'aprenoit a bonne escole Que n'eüsse largesse fole, Avarice, n'escharseté Que largesse het sans pité, Et seur tout qu'en moy fer ne fust Dou dart d'avarice ne fust, Qui tout autre bien fait perir Par tout ou il se puet ferir.
Car ja homs n'iert tant honnourez, Que ses biens n'en soit devourez Et qu'il n'en perde, s'il a pris, Scens, honneur, ame, los et pris.
Et sa grant douceur a nul fuer Ne se departoit de mon cuer, Car sa demeure et son sejour Y faisoit de nuit et de jour.
Et aussi com le dous entrait La doleur d'une plaie trait Et adoucist, sa grant douçour Faisoit adoucir la dolour Qu'Amours et Desirs me faisoient, Qui maint grief estour me donnoient, Desquels je ne me pleing ne dueil, Car je n'en ai peinne ne dueil, Einsois les recueil humblement, Bonnement et joieusement.
Et son trés dous plaisant regart Attraioit mon cuer de sa part Tout aussi, par son dous attrait, Com l'aïmant le fer attrait.
Et ce tenoit mon cuer en joie, Car quant ce dous regart vëoie, En moy ne prenoit son repaire Riens qui fust a joie contraire.
Et sa biauté, qui toutes passe, Enlaçoit mon cuer et enlasse De plus en plus de jour en jour En son service et en s'amour, Et m'aprenoit, par sa puissance, A congnoistre Douce Esperance, Et a desirer la mercy D'Amours, dont moult la remercy.
Car certes, je ne congnoissoie Espoir ne Desir, quant en voie Me mist sa biauté dou congnoistre, Pour m'amour et ma joie acroistre, Qu'Amours croist Desir et enorte, Et Esperance joie aporte.
Et son noble atour bel et gent, Qui est, au dit de toute gent, Simple, faitis, apert et cointe, M'acointoit et encor acointe Que me tenisse cointement, Nettement et joliement, Trop ne po; car qui se desguise, Certes, ce n'est pas belle guise; Mais qui puet au moien venir, C'est le plus seür a tenir.
Einsi son exellent bonté Et sa parfaite humilité, Sa maniere qui n'est volage, Son gentil port, son maintieng sage, Son biau parler, sa haute honnour, Sa courtoisie sans errour, Sa franche liberalité, Sa douceur pleinne d'amisté, Son dous regart, sa biauté fine Et son atour belle doctrine Me demoustroient et maint bien, Se je les retenisse bien.
Et ja soit ce qu'en li veïsse Tous biens, et po en retenisse, Ne puet estre que mieus n'en vaille, Ou ce seroit mal fait sans faille.
Et se retenu les avoie, Volentiers pas ne les diroie, Pour ce que loange assourdist En bouche qui de li la dist.
Et nompourquant tant en vueil dire Sans venterie et sans mesdire A sa loange seulement, Que de li venra proprement, S'en toute ma vie riens vail, A qui cuer, corps et ame bail.
Einsi la trés noble doctrine Qui tant est precieuse et fine De la belle me doctrina, Qui toute bonne doctrine a.
Et je la servi longuement De cuer si amoureusement, Qu'a nulle autre rien n'entendoie Fors a s'amour ou je tendoie.
Mais de tout ce riens ne savoit, Ne comment elle pris m'avoit; Car pour riens ne li descouvrisse L'amour de mon cuer, ne deïsse, Ne descouvrir ne li peüsse, Se je vosisse ne sceüsse; Eins portoie couvertement Ceste amour et celeement, Sans faire en plainte ne clamour, Tant estoie espris de s'amour.
Nompourquant, quant de son regart Sentoie le trés dous espart, Je perdoie toute vigour Par sa force et par sa rigour, Et me faisoit teindre et palir, Fremir, trambler et tressaillir.
Lors pooit bien apercevoir Que l'amoie sans decevoir Plus cinq cens mille fois que mi, Sans feintise et de cuer d'ami.
S'usoie ensement ma jouvente Pour ma trés douce dame gente En dous penser, en souvenir, En esperance d'avenir A sa grace que tant desir Que je n'ay nul autre desir.
Si sentoie maintes pointures, Une heure douces, l'autre sures, L'autre plaisant, l'autre enuieuse, L'autre triste, l'autre joieuse.
Car cuers qui sent d'Amours le point N'est mie toudis en un point, N'asseür de joie ou de peinne; Einsois couvient qu'il se demeinne Selonc la fortune d'Amours.
Mais la teste encline comme ours Recevoie son dous voloir, Fust de joie, fust de doloir, Humblement comme amis parfais Amoureus par dis et par fais.
Et pour ce que n'estoie mie Toudis en un point, m'estudie Mis en faire chansons et lais, Balades, rondiaus, virelais Et chans, selonc mon sentement, Amoureus et non autrement; Car qui de sentement ne fait, Son ouevre et son chant contrefait.
Ne moustrer aussi ne pooie Les maus d'amours que je sentoie A ma dame qui en chantant Me va si bel comme enchantant.
Et tous les chans que je ditoie, A sa loange les faisoie En pensant que, s'il avenist Que mes chans devant li venist, Qu'elle porroit savoir comment Je l'aim et sui en son comment.
Et mes cuers moult s'y deduisoit, Quant ma dame a ce me duisoit Qu'a sa loange et a s'onnour Me faisoit chanter pour s'amour.
Car chanters est nez de leëce De cuer, et plours vient de tristece.
Et seur ce que Douce Pensée S'est dedens mon cuer enfermée, Souvenirs et Bonne Esperance Et Loiauté, ou ma fiance Ay si toute qu'ailleurs ne l'ay, Fis je ce dit qu'on claimme lay:    Qui n'aroit autre deport En amer Fors dous Penser Et Souvenir Avec l'Espoir de joïr, S'aroit il tort, Se le port D'autre confort Voloit rouver; Car pour un cuer saouler Et soustenir, Plus querir Ne doit merir Qui aimme fort.
Encor y a maint ressort: Ramembrer, Ymaginer En dous plaisir Sa dame vëoir, oïr, Son gentil port, Le recort Dou bien qui sort De son parler Et de son dous regarder, Dont l'entrouvrir Puet garir Et garentir Amant de mort.
Et qui vorroit plus souhaidier, Je n'os cuidier Si fol cuidier Que cils aimme de cuer entier Qui de tels biens n'a souffisance; Car qui plus quiert, il vuet trichier, S'Amours tant chier L'a que fichier Deingne par l'ueil de son archier En son cuer d'eaus la congnoissance.
Car on ne les puet esprisier, Ne trop prisier, Quant de legier Puelent de tous maus alegier, Et faire par leur grant puissance Un cuer navré sain et legier, Sans nul dangier, Et eslongier De mal, et de joie aprochier.
Seulement de leur ramembrance.
Et pour c'engendrée S'est Douce Pensée En mon cuer et enfermée, Qu'adès me souvient De la desirée, Dont ma joie est née Et l'esperance doublée Qui de li me vient.
S'en yert honnourée, Servie, loée, Crainte, obeïe et amée, Faire le couvient; Car s'il li agrée, J'aray destinée Bonne ou mort desesperée; Dou tout a li tient.
Mais quant je voy Le trés bel arroy Simple et coy, Sans desroy, De son corps, le gai, Et que je l'oy Parler sans effroy, Par ma foy, Si m'esjoy Que toute joie ay.
Faire le doy, Se je l'aim et croy; Car de moy A l'ottroy Et de mon cuer vray, Qui maint en soy, Dont tel bien reçoy Que puis n'oy Grief anoy Que je l'enamay.
Et se par Desir recueil Aucun grief, pas ne m'en dueil, Car son trés dous riant oueil Tout adoucist Le grief qui de Desir ist; Si me plaist et abelist Tant qu'au porter me delist, Plus que ne sueil, Pour sa biauté sans orgueil Qui toutes passe, a mon vueil, Et pour son trés bel acueil Qui toudis rist, Si qu'en plaisance norrist Mon cuer et tant m'enrichist Qu'ainsi vivre me souffist, Ne plus ne vueil,              Fors tant, qu'en aucune maniere Ma dame chiere, Qui de mon cuer la tresoriere Est et portiere, Sceüst qu'elle est m'amour premiere Et darreniere.
Et plus l'aim qu'autrui ne mon bien, Nom pas d'amour veinne et legiere, Mais si entiere, Que mieus ameroie estre en biere Qu'a parsonniere Fust, n'en moy pensée doubliere.
Tels toudis iere, Comment qu'elle n'en sache rien.
Car ne sui tels qu'a moy affiere Que s'amour quiere, Ne que de son vueil tant enquiere Que li requiere; Car moult porroit comparer chiere Tele priere Mes cuers qui gist en son lien.
Pour ce n'en fais samblant ne chiere, Que je n'aquiere Refus qui me deboute ou fiere De li arriere; Car se sa douceur m'estoit fiere, Amours murtriere Seroit de moy, ce say je bien.
Si n'est voie Qui m'avoie Comment descouvrir li doie Par nul tour; Car sans retour Je morroie, Se j'avoie Refus, et, se je vivoie, Ma baudour Seroit tristour.
Fols seroie, Se rouvoie Riens plus, fors qu'en li emploie Corps, honnour, Cuer et amour; Qu'autre joie Ne devroie Voloir, s'assez remiroie Sa douçour Et sa valour.
Dont la bonne et belle, Comment sara elle Que de li vëoir En mon cuer s'ostelle Une amour nouvelle Qui me renouvelle Et me fait avoir Joieuse nouvelle, De quoy l'estincelle Fait sous la mamelle Mon fin cuer ardoir? S'en frit et sautelle, Qu'homs ne damoiselle, Dame ne pucelle, Ne le puet savoir, Si le port et selle.
Amours que j'en pri, Qui volt et souffri Qu'a li, sans detri, Quant premiers la vi, m'offri, Li porra bien dire Que pour s'amour fri Sans plainte et sans cri, Et qu'a li m'ottri, Comme au plus trés noble tri Que peüsse eslire, Et qu'autre ne tri; Einsois a l'ottri Qu'onc ne descouvri, Dont maint souspir ay murtri Qui puis n'orent mire.
Mais s'en mon depri M'est amours estri, Je n'en brai ne cri, N'autrement ne m'en defri, Ne pense a defrire.
Car ensement Vueil liement, Joliement Et gaiement, En ma dame amer loyaumen User toute ma vie Si franchement, Que vraiement, Se j'ay tourment, Aligement N'en vueil, fors souffrir humblement Ma douce maladie.
Celeement Et sagement, Patienment Et nettement Iert et trés amoureusement Dedens mon cuer norrie; Car bonnement Et doucement, Procheinnement, S'Espoirs ne ment, M'iert ma peinne trés hautement A cent doubles merie.
Car comment que Desirs m'assaille Et me face mainte bataille Et poingne de l'amoureus dart, Qui souvent d'estoc et de taille Celeement mon cuer detaille, Certes bien en vain se travaille, Car tout garist son dous regart Qui paist d'amoureuse vitaille Mon cuer et dedens li entaille Sa biauté fine par tel art Qu'autre n'est de quoi il me chaille, Et des biens amoureus me baille Tant qu'il n'est joie qui me faille Que n'aie de li que Dieus gart.
Et pour ce, sans nul descort, Endurer Vueil et celer L'ardant desir Qui vuet ma joie amenrir Par soutil sort; Si le port Sans desconfort Et vueil porter; Car s'il fait mon cuer trambler, Taindre et palir Et fremir, A bien souffrir Dou tout m'acort.
Il me fait par son enort Honnourer, Servir, doubter, Et oubeïr Ma dame et li tant chierir Qu'en son effort Me deport, Quant il me mort Et vuet grever, Mais qu'a li vueille penser Qu'aim et desir Sans partir, Ne repentir; La me confort.
Einsi me fist ma dame faire Ce lay qu'oy m'avez retraire, Ja soit ce que riens n'en sceüst Qu'elle fait faire le m'eüst.
Mais selonc le sens que j'avoie, A sa loange le faisoie, Et si près de mon sentement Com je pooie bonnement, Tant que par aventure avint Qu'en sa presence cils lais vint (Et venus y estoie aussi, Dont j'os puis assez de soussi) Qu'elle me commanda au lire.
Si ne li osay escondire, Eins li lus tout de chief en chief, A cuer tramblant, enclin le chief, Doubtans qu'il n'i eüst meffait, Pour ce que je l'avoie fait.
Et quant je li os tout leü Et elle l'ot bien conceü, Me demanda qui fait l'avoit, Pour ce qu'elle ne le savoit.
Et si tost qu'elle dit le m'ot, Je n'eüsse dit un seul mot Pour toute l'empire de Romme; Car nuls cuers ne penseroit comme Je perdi maniere et vigour; Car honte, amour, biauté, paour, Et ce que celer li voloie L'amoureus mal que je sentoie, Me tollirent si le memoire Et les cinq sens, que ne puis croire Qu'onques amans fust en tel point, Ne de parler si mal a point.
Car je n'i savoie moien, Tant estoit en estroit loien Mes cuers qui de paour trambloit.
Et vraiement, il me sambloit, Se j'eüsse dit: «Je le fis», Que trop me fusse desconfis Et mis, espoir, en aventure De mort crueuse, amere et dure, Pour ce que li eüsse ouvert Comment je l'aim, et descouvert.
Et s'un po de durette chiere, Ou de regart, ou de maniere, Ou de parler, ou autrement, M'eüst fait, je say vraiement Qu'eüsse esté mors en la place Pour paour de perdre sa grace, Nom pas pour ce qu'elle fust moie, Mais en esperence en estoie; Et pour ce n'osoie respondre Sa demande, n'a li respondre.
Mais encor plus me deceüsse Assez, se menti li eüsse; Car mentir ne doit a sa dame Amans pour mort de corps ne d'ame, Eins li doit toudis dire voir Au plus près qu'on le puet savoir.
Et certes, si bonne et si sage Est ma dame, qu'a mon visage Sceüst tantost se je bourdasse, Ja si bien ne li coulourasse.
Et ce faisoit mon cuer defrire Que ne savoie le quel dire, De verité ou de mansonge.
Et pour ç'aussi, com se fust songe, Ravis en parfonde pensée, De devant ma dame honnourée, Sans respondre et sans plus atendre, Me departi, sans congié prendre, En tel point que je ne savoie Qu'il me failloit, ne ou j'estoie.
Et au partir soupiranment Pris a plourer si fondanment Qu'en plours et en larmes fondoit Mes cuers qui tous s'en confondoit.
Et pour gaaingnier tout le monde, Je n'eüsse retenu l'onde De ce plour, que par mi le vis Ne me coulast a son devis.
Mais de ce fu trop eüreus Qu'ame n'i avoit, fors nous deus, Qui s'en peüst apercevoir, Ne qui riens en peüst savoir.
Car tuit li autre assez longnet Estoient mis en un congnet Et s'esbatoient bonnement A jouer au « Roy qui ne ment ».
Einsi laissai ma dame chiere, Et m'en parti a simple chiere, Tristes, pensis et souspirans, Merancolieus, desirans De venir en aucun destour Ou finer peüsse mon plour, Tant qu'a moy fusse revenus.
Si m'en alay les saus menus, Pour ce que, s'aucun encontrasse, Que tant ne quant n'i arrestasse, Et par quoy on n'aperceüst Qu'en moy plour ou tristece eüst.
S'alai einsi moult longuement, Sans issir de mon pensement, Tant que vi un trop biau jardin Qu'on claimme le Parc de Hedin.
Lors celle part m'acheminay Et de cheminer ne finay, Tant que j'y vins; mais je n'y pos Entrer; car il estoit enclos De haus murs et environnez, Ne li chemins abandonnez N'estoit pas a tous et a toutes.
Nompourquant je sieui les routes Qu'a terre vi et les esclos Jusqu'a un huis qui estoit clos, Qui trop bel sëoit et trop gent En un destour et loing de gent.
S'i avoit un petit guichet, De quoy je levay le clichet; Et quant levé l'eus, j'entrai ens; Mais je ne vi ame laiens, Dont plus liez fu, car je voloie Estre tous seuls, se je pooie.
Et quant j'eus mon vueil assevi D'entrer ens, et tous seus me vi, Le guichet fermai au verrueil.
Si m'en alai parmi le brueil Qui estoit si biaus qu'onques mais Ne vi, ne ne verrai jamais Si bel, si gent, si aggreable, Si plaisant, ne si delitable; Et les merveilles, les deduis, Les ars, les engins, les conduis, Les esbas, les estranges choses Qui estoient dedens encloses, Ne saroie jamais descrire.
Et nompourquant je puis bien dire Qu'homme ne saroit deduit querre En l'air, en l'iaue, n'en la terre, Qu'on n'i trouvast prest a toute heure A son vueil, sans faire demeure.
S'alay tant amont et aval Que je m'embati en un val Ou je vi une fontenelle Qui estoit moult clere et moult bele, D'arbres et d'erbe environnée; Et si estoit environ née Une haiette d'esglentier.
Mais n'i vi voie ne sentier Qui fust froïe ne batue, Fors l'erbette poingnant et drue.
Si pensay que petit repaire Avoit la; pour ce m'i vos traire.
Si me mis outre la haiette Sus la fonteinne clere et nette Ou mon vis lavay et mes yeus; Et puis je m'assis; car li lieus Ou einsi m'estoie arrivez Me sambloit estre moult privez.
Lors pris a penser durement, En moy blasmant, quant tellement De ma dame estoie partis.
Car se li cuers me fust partis Pour s'amour et en sa presence, Il me vausist mieus, sans doubtance.
Qu'avoir fait telle niceté, Com j'ay ci devant recité, Ce m'estoit vis, puis que ce fust Pour li, et elle le sceüst.
Nompourquant je ne le peüsse Amender, se sires deüsse Estre de quanque Dieus a fait.
Si n'est pas si grant le meffait, Car outre pooir ne puet nus; Ne cils meffais n'est pas venus De moy, car je ne le fis pas, Eins le fist Amours qui compas, Regle, ordre, raison, ne mesure Es cuers amoureus ne mesure, Je m'en vois bien apercevant Mieus que n'avoie fait devant.
Car gueres n'a que je disoie Qu'adès estoit amans en joie; Or sen et voy tout le contraire En moy, ne je n'en puis plus faire.
Mais pas n'avoie bien apris Tous ses tours, quant l'amer empris; Si faurra que je les aprengne Et que le frein a mes dens prengne, Se je vueil vivre en son servage.
Je n'y voy plus seür passage, Car je sens et voy clerement Par mon fait, et non autrement, Que cuer d'amant qui aimme fort Or a joie, or a desconfort, Or rit, or pleure, or chante, or plaint, Or se delite en son complaint, Or tramble, or tressue, or a chaut, Or a froit, et puis ne li chaut D'assaut qu'Amours li puisse faire; Or li plaist; or ne li puet plaire; Car selonc ce qu'Amours le vuet Deduire, il s'esjoïst ou duet, Et selonc l'estat de Fortune Qui les amans souvent fortune, L'un bien, l'un mal, l'autre a sa guise, Selonc ce qu'elle se desguise.
Car sans faute, ce qu'elle fait Moult soudeinnement le deffait, Car en li n'a estableté, Amour, pité, ne fermeté, Einsois est toudis sa coustume Que ceaus qu'elle fait tonde et plume Et sousmette en subjection Tele come a destruction.
Et en ce penser ou j'estoie Je m'avisay que je feroie De Fortune et de mes dolours, De mes pensers et de mes plours, Un dit qu'on appelle complainte, Ou il averoit rime mainte, Qui seroit de triste matiere.
Si commensai en tel maniere: Tels rit au main qui au soir pleure, Et tels cuide qu'Amours labeure Pour son bien, qu'elle li court seure Et mal l'atourne; Et tels cuide que joie aqueure Pour li aidier, qu'elle demeure.
Car Fortune tout ce deveure, Quant elle tourne, Qui n'atent mie qu'il adjourne Pour tourner; qu'elle ne sejourne, Eins tourne, retourne et bestourne, Tant qu'au desseure Mest celui qui gist mas en l'ourne; Le sormonté au bas retourne, Et le plus joieus mat et mourne Fait en po d'eure.
Car elle n'est ferme n'estable, Juste, loyal, ne veritable; Quant on la cuide charitable, Elle est avere, Dure, diverse, espouentable, Traïtre, poignant, decevable; Et quant on la cuide amiable, Lors est amere.
Car ja soit ce qu'amie appere, Douce com miel, vraie com mere, La pointure d'une vipere Qu'est incurable En riens a li ne se compere, Car elle traïroit son pere Et mettroit d'onneur en misere Desraisonnable.
Se Fortune aimme, c'est de loing; Elle faut toudis au besoing, N'elle n'a de personne soing, Soit vil ou monde.
Et pour si fausse la tesmoing, Qu'elle porteroit faus tesmoing Pour le mieudre amy mettre en coing Qu'elle ait en monde.
Plus escorche qu'elle ne tonde, Et en mauvais malice habonde, Par quoy sa norriçon confonde; Un pourri coing Ne prise chose qu'elle fonde, Qui vuet que ses ouvrages fonde, En ce n'a pareil ne seconde.
Ce nom li doing: « Lorde, borgne, fausse et enfrune.» De mal faire onques n'est geüne.
Tout le mont ne prise une prune, Eins le demeinne A la samblance de la lune Qui ore est pleinne, clere et brune, Et fourme ne clarté nesune N'a en quinseinne, Fors tant que n'a mois ne semainne, Jour prefix, ne heure certeinne, Eins est sa venjance soudeinne; Chose est commune, Car quant la personne est plus pleinne D'onneur, de richesse mondeinne, De son tour a niant la meinne.
Tele est Fortune.
Pren moy deus sëaus en un puis, Qu'assez bien comparer li puis: Li uns est pleins, li autres vuis; Et se l'un monte, L'autre descent; tout einsi truis Que Fortune par ses conduis Monte l'un, l'autre avale, et puis Rien n'i aconte A roy, a duc, a per, n'a conte: L'un donne honneur, et l'autre honte; L'un desgrade; l'autre seurmonte; C'est ses deduis; Tout orgueil amolie et donte.
Mais Boëces si nous raconte Qu'on ne doit mie faire conte De ses anuis.
Fortune scet plus de pratique Que ne font maistre de fisique, De divinité, de logique, Et mendiant, Pour trouver une voie oblique; Elle oint, elle point, elle pique, Elle fait a chascun la nique, En sousriant.
L'un fait petit, l'autre fait grant; L'un met arrier et l'autre avant; Or rit, or pleure, or ne scet quant Elle aimme, si que Si attrait sont trop decevant.
Riens ne tient qu'elle ait en couvent, Et, pour conclure, en trebuchant Toudis s'aplique.
Nabugodonosor figure Qu'il vit en songe une estature Grande et haute, qui la figure Horrible avoit, Et la teste d'or riche et pure, Les bras, le pis d'argenteüre, Ventre, cuisses de la faiture D'arein portoit, James de fer sus qu'elle estoit, Des piez l'une part fer estoit, L'autre terre.
Et encor vëoit Que d'aventure Une pierre sans main venoit Qui parmi les piez la feroit, Si qu'en pourre la craventoit Et en ordure.
L'estature que ci propose Estre ne me samble autre chose Que Fortune qui ne repose Heure ne jour.
La teste a d'or, se dire l'ose, Ou toute richesse est enclose, Ce samble aus musars qu'elle alose, Qui en errour Vivent tele qu'il n'est gringnour; Qu'elle n'a pooir ne vigour De donner, fors peinne et labour.
Retien et glose; Car ses joies ne sont que plour, Et ses richesses glace en four.
Pour ce fait cils trop le millour Qui s'i oppose.
Car se tu yes en grant richesse, Jamais n'avras vraie leësse, Fors peinne, misere et tristesse, Et en doubtance Seras dou perdre, qui trop blesse, Ou l'ardeur aras et l'aspresse D'avarice qui est maistresse De pestilence.
Et se tu gis en mendience, Tu n'avras mie pacience, Eins sera la main en balance D'estre larnesse.
Si ne pris riens telle puissance Ou pais, seürté, souffissance N'a, fors doleur et meschëance, Pleur et destresse.
Les bras et le pis a d'argent, Mais ce n'est que decevement, Car ce qu'il luisent clerement, Les yeus esbloe Et aveugle de mainte gent Cui elle promet largement, Et en son pis couvertement Traïson noe.
D'un des bras les met sus sa roe Plus legierement qu'une aloe; De l'autre les fiert en la joe Si fierement Qu'elle les trebuche en la boe, Et puis elle leur fait la moe.
Einsi Fortune tous ceaus doe Qu'elle entreprent.
Ventre et cuisses porte d'arein; Mais c'est pour moustrer plus a plain A tous ceaus qui li sont prochain Qu'elle se change En pis.
Ci vois tu le certain, Que d'or est son chief premerain, Après d'argent, nom pas d'estain.
Di le voir: Men ge? Or est d'arein vil et estrange.
Certes, ce n'est mie bon change.
Fols est qui a tels dons s'arrange, Ne tent sa main.
Car par tel change elle se vange De ceaus qu'elle flate et losange, Et leur oste honneur et loange D'ui a demain.
Seur james de fer est assise, En moustrant que par nulle guise Tempeste, orage, vent de bise, Fait ne parole, Ne crient cils ou elle s'est mise.
Mais c'est couverture et feintise, Car les piez a de terre glise Gliant et mole.
Et quant sus pierre ne sus mole N'est fondée, fors seur frivole, Cils se honnist bien et affole Qui tant la prise Qu'il retient riens de son escole; Qu'adès ses escoliers rigole Et partout leur meschief flajole Et les desprise.
Je ne tien pas celui pour kaut Qui vuet faire un ouvrage haut Seur fondement qui riens ne vaut, Sans grant damage.
Car quant il est en plus grant saut D'ouvrer, li fondemens deffaut, Dont trebuchier et chëoir faut Tout le meinnage.
Einsi Fortune, la sauvage, Quant elle a fait aucun ouvrage, Et on est en plus haut estage, Fait en tressaut Venir un vent et un orage D'aversité qui tout esrage, Fondement, comble et massonnage, D'un seul assaut.
Fortune a plus de mil engiens, Pour penre et decevoir les siens; Mais la dolente, elle n'a riens Que donner puist.
Promettre assez puet de ses biens, Mais tu yes trop fols, se tu tiens Qu'il en y ait nul qui soit tiens.
En sëant fuit; Son droit lés est dous, l'autre cuit; Le droit porte fleur, fueille et fruit, L'autre est desert, brehaingne et vuit Des biens terriens; Le droit moult clerement reluit, L'autre samble a l'oscure nuit, Et mi partie est par deduit D'or et de fiens.
Fortune est amour haïneuse, Bonneürté maleüreuse; C'est largesse advaricieuse; C'est orphenté; C'est santé triste et dolereuse; C'est richesse la soufferteuse; C'est noblesse povre, honteuse, Sans loiauté; C'est l'orguilleuse humilité; C'est l'envieuse charité; C'est perilleuse seürté; Trop est douteuse; C'est puissance en mendicité; C'est repos en adversité; C'est famine en cuer saoulé; C'est joie ireuse.
C'est souffrance la rigoreuse; C'est souffissance couvoiteuse; C'est pais dolente et rioteuse; C'est vanité; C'est pacience dongereuse; C'est diligence paresseuse; C'est oubliance la soingneuse Contre amité; C'est l'arbre d'inhumanité, Enraciné seur fausseté; L'estoc est qu'en sa verité Soit mansongeuse; Les fleurs sont de desloyauté, Et les feuilles d'iniquité, Mais li fruis est de povreté Dure et crueuse.
La teste a pelée a moitie; D'un oueil rit, de l'autre larmie; L'une joe a couleur de vie, L'autre est com morte; S'une de ses mains t'est amie, L'autre t'iert mortel anemie; Un piet a droit, l'autre clopie, La droite torte.
Sa force est qu'en chëant est forte; En desconfort se reconforte; En riant meschëance aporte, Pleur et hachie; En confortant se desconforte; En foulant les siens entreporte; En tous maus faire se deporte, Quoy que nuls die.
Fortune est par dessus les drois; Ses estatus fait et ses lois Seur empereurs, papes et rois, Que nuls debat N'i porroit mettre de ces trois, Tant fust fiers, orguilleus ou rois, Car Fortune tous leurs desrois Freint et abat.
Bien est voirs qu'elle se debat Pour eaus avancier, et combat, Et leur preste honneur et estat Ne sai quens mois.
Mais partout ou elle s'embat, De ses gieus telement s'esbat Qu'en veinquant dit: «Eschac et mat!» De fiere vois.
Einsi m'a fait, ce m'est avis, Fortune que ci vous devis.
Car je soloie estre assevis De toute joie.
Or m'a d'un seul tour si bas mis Qu'en grief plour est mué mon ris, Et que tous li biens est remis Qu'avoir soloie.
Car la bele ou mes cuers s'ottroie, Que tant aim que plus ne porroie, Maintenant vëoir n'oseroie En mi le vis.
Et se desir tant que la voie Que mes dolens cuers s'en desvoie, Pour ce ne say que faire doie, Tant sui despris.
Amours, Amours, ce m'as tu fait Qui m'as fait faire le meffait Qui toute ma joie deffait! Car bien puis dire Que si estraingnis de ton trait Mon cuer, qu'on n'en eüst mot trait, S'avoir deüsse sans retrait Toute l'empire.
Pourquoy me feïs tu eslire Dame pour qui mes cuers soupire Tant, qu'il ne congnoist joie d'ire, Et tout a fait Me vues pour s'amour desconfire? Quant mon dolent cuer fais defrire Et fondre en amoureus martire, Est ce bien fait? Helas! que me demandes tu? Je t'aim de toute ma vertu.
Or me hez et m'as abatu De haut en bas Et de tes verges si batu En ta chartre ou m'as embatu Que je me rens dessous l'escu Veincus et mas.
Si fais trop mal, se tu me bas, Quant je me ren et que pris m'as, Car prisonnier on ne doit pas, S'on l'a vaincu, Batre ne ferir en nul cas, Eins doit on voloir son respas.
Helas! or me bas en tes las, Pris et rendu! Ce n'est pas ton honneur, ce croy, Quant je te ser en tele foy Qu'humblement a morir m'ottroy, Se c'est tes grez, Pour ma dame que plus ne voy.
Car doubte ay, dont je me marvoy, Que ses gentis cuers envers moy Ne soit irez.
Dont je sui trop mal atournez, Tristes, pensis, desconfortez, Quant tous mes biens as destournez, Ne say pourquoy.
S'en est mes vis descoulourez Et mes cuers de plours saoulez, De griés souspirs entremeslez, Et tout par toy.
Nompourquant pas ne m'en merveil, Quant le regart de son dous oueil Et son cler vis blanc et vermeil Qui resplendist De biauté plus qu'or en soleil Et son corps gent qui n'a pareil De douceur, de cointe appareil Vers moy guenchist, Se mes regars s'en esbloïst, Se la parole m'en tarist, Se ma vigour en amenrist.
Car par ton vueil Nature en moy s'en esbahist Et mes sens s'en esvanuïst, Dont li cuers me tramble et fremist.
De ce me dueil.
Einsi sa parfaite biauté, Fresche et douce com fleur d'esté, Et la mervilleuse clarté De son viaire Dont je me vi enluminé, Le ray de son oueil que plus n'é, Mes cinc sens orent tost maté; Plus n'en pos faire.
Helas! s'en ay tant de contraire Que je ne say quele part traire, N'en moy joie plus ne repaire, Ne gaieté.
Car pour ce que j'aim sans meffaire, Tu me vues de tous poins deffaire, Se la trés douce debonnaire N'en a pité.
En toy en est, bien t'en couveingne, Car je sui tiens, comment qu'il prengne.
Mais je te pri qu'il te souveingne Comment je port En mon cuer l'amoureuse enseigne Dou mal d'amours qui me mehaigne, Et qu'il n'est lieu dont il me veingne Aucun confort.
Et se ma dame est en acort De moy grever, je te pri fort Que tu li moustres qu'elle a tort Et qu'elle teingne Tant de moy que, s'elle s'amort A moy grever, elle m'a mort, Et qu'elle est ma vie et ma mort, Que qu'il aveingne.
Je n'i say autre conseil mestre, Se je ne vueil l'amer demestre.
Mais c'est chose qui ne puet estre, Car sans mentir, Se tous ceaus que Dieus a fait nestre Estoient tout aussi grant mestre Com Seneques d'art et de lettre, Li deguerpir Ne me feroient pour morir, Car seur toutes l'aim et desir.
C'est celle ou sont tuit mi plaisir; C'est ma main destre; C'est celle qui me puet garir Et faire en joie revenir, Se de son regart mon desir Deingnoit repestre.
Las! dolens! or ne m'ose attendre Qu'envers moy fust jamais si tendre Qu'elle seur moy deingnast descendre Son dous regart; Car tu me feïs tant mesprendre, De moy partir sans congié prendre Et sans nulle autre raison rendre, Que tempre et tart Me fait ce dolereus depart Pleindre, plourer, et par son art Fait de cent mil a meins dou quart Mon espoir mendre; Dont je morray, se Dieus me gart, S'elle par toy ne me depart De ses douceurs aucune part Pour moy deffendre.
Car mes dolens cuers tant s'esmaie, Pour ce que m'esperence vraie N'est pas, qu'il n'est joie que j'aie.
Ce me tourmente; Ce me fait meinte mortel plaie; Ce me confont; ce me deplaie; Si qu'il n'est maus que je ne traie Qu'autre amis sente.
Car m'amour donnay en jouvente, Cuer, corps, ame, vie et entente, A ma trés douce dame gente, Plaisant et gaie.
Las! or langui en grief attente Et vif en pensée dolente: C'est le guerredon, c'est la rente Qu'Amours me paie.
Amours, ce n'est mie raison De moy donner tristece en don En lieu de joieus guerredon, Eins est pechiez, Quant je suis sans condition Tous mis en ta subjection.
Or me mès a destruction Et entrepiez Qui deüsses estre mes chiés, Et par toy m'est li dez changiez, Et par toy de joie essilliez Sans occoison Sui et de ma dame eslongiez.
Mais s'auques einsi dure m'iez Confort n'espoir de mes meschiés, Ne garison.
Et quant Esperence ne joint A mon cuer, einsois s'en desjoint, Se Fol Espoir a li se joint, N'est pas merveille, Puis que tu fais si mal a point Que tu m'as maté et empoint Par ton meffait en l'angle point, Vueille ou ne vueille.
La n'est il biens que je recueille; La mon vis de larmes se mueille; La n'est il riens qui me conseille, Ne qui me doint Confort dou mal qui me traveille; La sens je doleur nom pareille; La Pitez dort; la Desirs veille Qui trop me point.
La suis je pis qu'en continue; La sens je doleur qui m'argue; La tramble mes cuers et tressue; La m'asseür Que m'esperence est esperdue, Se la grief doleur continue Qui tant s'est en mon cuer tenue Que bon eür N'arai jamais; et se j'en jur, Dieus scet que je ne m'en parjur.
Pour ce toute joie forjur, Qu'estre perdue Doit en moy, quant j'aim de cuer pur; Et tous adès me sont plus dur Li mal que pour ma dame endur: Ce me partue.
Las! dolens! c'est ce qui efface En moy d'esperence la grace; C'est ce qui a la mort me chace Et fait penser Qu'ensement comme uns chiens de chace Après sa beste fuit et chace Et la sieut partout a la trace Pour li tuer, Einsi Desirs de saouler Mes fols yeus d'assez remirer De la bele et bonne sans per La douce face Me berse et chasse sans cesser Et me cuide a la mort mener.
Mais humblement vueil endurer Quoy qu'il me face.
Mais il n'a pas si grant pooir De moy faire doleur avoir, Com j'ay bon cuer dou recevoir.
Or y parra: Se pour ce que j'ay povre espoir De ma douce dame vëoir Et qu'Amours m'a en nonchaloir, Qu'il me fera? M'ocira il? Il ne porra, Car ma loiauté m'aidera.
Qu'ai je dit? Einsois me sera Contraire, espoir.
Car puisqu'Amours me grevera Et Fortune qui honni m'a, Ma grant loiauté m'ocira, Si com j'espoir.
Car mes cuers ne se porroit feindre D'amer ma dame ne refreindre; Einsois est toudis l'amour greindre Qui en moy maint, Ne riens ne la porroit esteindre; Car quant elle me fait plus teindre, Dementer, gemir et compleindre, Tant plus m'enseint.
J'ay oï recorder a meint Que quant uns malades se pleint, Que sa doleur fait de son pleint Un po remeindre.
Las! et c'est ce qui mon cuer teint; C'est ce qui plus griefment l'ateint; C'est ce qui tout mon bien esteint, Sans joie ateindre, Pour ce que riens de ma pensée Ne scet ma dame desirée, Seur toute creature amée Dou cuer de mi, Ne la trés dure destinée Qui m'est pour li amer donnée, Et comment s'amour embrasée Est tout en mi Mon cuer qui est siens sans demi, Ne comment je pleure et gemi Souvent pour s'amour et fremi, Qui enflamée Est en moy, dont je di: « Aymi! Occirez vous dont vostre ami Entre les mains son annemi, Dame honnourée? » C'est de Desir qui mon cuer flame Et point de si diverse flame, Qu'en monde n'a homme ne fame Qui medecine Y sceüst, se ce n'est ma dame, Qui l'art, qui l'esprent, qui l'enflame Et bruïst d'amoureuse flame, N'elle ne fine.
Fortune est sa dure voisine, Et Amours l'assaut et le mine, Dont morir cuit en brief termine Sans autre blasme.
Mais s'einsi ma vie define, A ma dame qu'aim d'amour fine, Les mains jointes, la chiere encline, Vueil rendre l'ame.
Et quant a par moy debatus Me fui assez et combatus, Et fait ma pleinte et ma clamour De Fortune amere et d'Amour, Des grans doleurs et des meschiés Dont j'estoie et sui entichiés, Qui m'orent volu travillier De geüner et de veillier, De soupirs en larmes noiez, Aussi fui com tous desvoiez De scens, de memoire et de force Et de toute autre vigour.
Pour ce Estoie je cheüs en transe Aussi com cils qui voit et pense Sa mort devant li toute preste.
Si tournay un petit ma teste En gettant un plaint dolereus, Comme homs veins, mas et langoreus, Et entrouvri l'un de mes yeus Un petit, -- car je ne pos mieus, -- Pour ce que voloie vëoir Entour moy.
Mais je vi sëoir Dalés moy la plus bele dame Qu'onques mais veïsse, par m'ame, Fors ma dame tant seulement.
Car tant estoit parfaitement Bele, gente et bien acesmée, Que se Dieus de ses mains fourmée L'eüst; s'estoit elle d'affaire Bel, bon, gent, dous et debonnaire.
Mais il ne me fu mie avis, Quant je l'esgardai vis a vis, Que ce fust creature humeinne De li, ne qu'elle fust mondeinne, Dont j'avoie moult grant merveille.
Car sa face blanche et vermeille, Par juste compas faite a point, Si que meffaçon n'i a point, Si clerement resplendissoit Que sa clarté esclarissoit Les tenebres, la nuit obscure De ma dolereuse aventure, Et de son ray persoit la nue Qui longuement s'estoit tenue Tourble, noire, anuble et ombrage Seur mon cuer et seur mon visage, Si que, comment qu'a meschief fusse Tel que de mort paour eüsse, Moult volentiers la resgardoie, Pour ce qu'en vëoir me sentoie Un petitet reconfortez De mes dures maleürtez.
Car tout aussi com d'une drame Le bon maistre garist et drame L'ueil empeschié de catharacte, Dou quel il couvient qu'il abate Par soutil engien une toie Qui la clarté tient et desvoie, Et li rent sa clarté premiere, Tout einsi me rendoit lumiere De cuer, de memoire et de l'ueil, Et me metoit d'umbre en soleil Sa clarté et sa resplendeur.
Et aussi venoit une odeur De sa douceur tant precieuse Et de saveur si gracieuse Qu'onques ne fu plus douce chose En ciel, en mer, n'en terre enclose, N'onques odeur ne fu si fine, Ne douceur, tant fust enterine, Qui n'eüst encontre li blasme, Tel com le fiel contre le basme; Si que li pourpris ou j'estoie En estoit pleins, et bien sentoie Qu'odeur de li tant douce issoit Que ma dolour adoucissoit, Comment que nature esbahie Fust en moy, plus que je ne die.
Lors, comme homs qui souvent souspir, Gettay un plaint et un souspir De parfont cuer, acompaingniés De plours et en larmes baingniés, Et tournai vers li a grant peinne Ma chiere teinte, pale et pleinne De maniere desconfortée, Triste, dolente et esplourée.
Mais nulle riens ne li disoie, Pour ce que parler ne pooie, Eins la regardoie a estat.
Et quant elle vit mon estat, Si en sousrist moult doucement.
Lors se treï courtoisement Vers moy pour savoir de mon estre, Et si me prist par la main destre De la sienne, blanche et polie, Pour mieus savoir ma maladie; Si senti mon pous et ma veinne Qui estoit foible, mate et veinne.
Mais sa main n'ostoit a nul fuer De la veinne qui vient dou cuer, Car bien savoit, la bonne et sage, Que dou cuer me venoit la rage Qui si griefment me demenoit, Et que d'ailleurs ne me venoit.
Et quant elle ot a son plaisir Veü mon estre, et a loisir, Et qu'elle sot sans couverture De mon mal toute l'encloüre, Et qu'en tele doleur estoie Des maus d'amours que je sentoie, Com celle qui la theorique Toute savoit et la pratique Qu'il failloit a ma medecine, Et qui bien congnoissoit l'orine Des yeus dou cuer, qui fondanment Estoit faite amoureusement, Et qui plus savoit de confort Que Fortune de desconfort, Et qui conforter me voloit Des maus dont mes cuers se doloit, Car il n'est viande si sade Com bon confort a un malade, Com fisicienne soutive, Sage, aperte et confortative, D'une bele vois, clere et seinne, Plus douce que nulle douceinne, Me dist, quant elle m'ot sentu: « Dous amis, comment te sens tu? Et d'ou te vient ceste dolour Qui einsi desteint ta coulour? Certes, je croy qu'elle te teingne Au cuer et que d'amer te veingne.
Si ne te dois pas desconfire Einsi, ne toy mettre a martyre, Car c'est grant honte et grans deffaus, Puis que tu n'ies mauvais ne faus Envers ta dame que tu aimmes, Quant pour li amer las te claimmes.
Je t'ay pluseurs fois oy dire Que tu ne vosisses eslire Autre bien n'autre souffissance, Fors que de sa douce sanlance Souvenirs et douce Pensée Fussent en toy sans dessevrée, Et que cil dui te garissoient De tous les maus qui te venoient.
A qui tient il que ne les aies? Il tient a toy qui trop t'esmaies; Car ta dame, de jour en jour, Croist en biauté, sans nul sejour, En douceur et en tout le bien Qu'on puet penser, ce sai je bien.
Et quant elle croist et abunde Plus que dame qui soit ou munde En tout ce qu'on puet bon nommer, Tu ne te dois pas las clamer, Se tu l'aimmes bien, n'esmaier Qu'elle ne te doie paier Plus mille fois que ne dessers En ce que tu l'aimmes et sers.
Et aussi c'est chose petite A li de rendre a toy merite.
Car tout le menre guerredon De qu'elle te puist faire don, Dont elle a sans fin et sans nombre, Vaut cinc cens fois, s'a droit le nombre, Plus que desservir ne porroies, Se tu l'amoies et servoies, Nom pas tous les jours de ta vie, Mais autant com la monarchie De ce monde porra durer; Et loiaument te puis jurer Que tous les jours en mil manieres, Riches, precieuses et chieres, Elle te guerredonneroit, Que ja plus povre n'en seroit; Que biens en li tant s'abandonne Que plus a, quant elle plus donne, Mais que bonne Amour s'i consente.
Et quant Amours t'a mis en sente De sa bonne grace esperer, Tu ne te dois pas desperer Pour un petit de mesprison, Car mauvaistié ne traïson N'i ot, quant a la verité, Fors paour, honte et nisseté Avec Amours qui s'i mesla, Quant servis fus de ce mès la Qui te mist en cuer l'apostume Dont ta douceur en amer tume.
Encor dois tu penser aussi, Pour toy mettre hors de soussi, Non mie penser, mais savoir, Se tu vues joie et pais ravoir, Que puis qu'elle a parfaitement Tous les biens qu'on puet bonnement Ymaginer, dire, ou penser, Qui croissent en li sans cesser, Et qu'elle est des vertus parée, Et de tous vices separée, Qu'il couvient de neccessité Qu'en li soit Franchise et Pité, Humblesse et Charité, s'amie; Et pour ce tu ne te dois mie Einsi mettre a desconfiture, Car Pitez est dessus droiture, Qui jamais ne porroit souffrir Toy vëoir a la mort offrir Pour amer, c'est chose certeinne, Ne Franchise qui moult procheinne Est de Charité et d'Umblesse.
Et se tu dis qu'Amours te blesse, Tu vues ressambler a celui Qui ne se loe de nelui, Eins se tourmente et se courresse, Quant sa besongne bien adresse.
Et certes, tu li fais injure De dire a li qu'elle t'est dure, Et c'est pechiez d'ingratitude Et maniere mauvaise et rude.
N'as tu mie dit en ton lay -- Si as, se bien retenu l'ay -- Qu'Amours, que tu en supplioies, A ta dame que tu amoies Porroit bien dire ton martyre, Car tu ne li savoies dire? Et elle, com franche et honneste, A oy et fait ta requeste, Car elle a dit et descouvert L'amour que tu as tant couvert A ta dame si sagement Et de si trés bon sentement, Qu'onques ne fu, ne jamais n'iere Personne qui en tel maniere, Si bien, si bel, ne si a point, Li peüst dire que dou point De fine amour sens la pointure Pour sa biauté plaisant et pure, Ja soit ce qu'elle li deïst, Sans ce que parole en feïst.
Mais bele chose oy tesmongnier Po parler et bien besongnier.
Si ne say que tu li demandes; Qu'elle a acompli tes demandes Et fait plus que tu ne voloies De ce que tu li requeroies.
Mais chien qu'on nage, en lieu de paie, Quant il est passez, il abaie.
Biaus dous amis, einsi fais tu, Et tout ce ne vaut un festu, Car il n'est chose si perdue Com bonté qui n'est congneüe.
Cuides tu que dame honnourée, Sage, loial et avisée, Prise celui qui s'amour rueve Par mos polis, pleins de contrueve, Et qui, en priant, son langage Farde pour mieus faire le sage, Ou qui la requiert baudement De s'amour, et hardiement? Certes, nennil! Ce ne puet estre, Eins laisse tels gens a senestre Com celle qui riens n'i aconte.
Mais il n'ont vergongne, ne honte, Ne courrous, s'il sont refusé; Car si mauvais et si rusé Sont qu'il ne doubtent ce qu'on dit A eaus, quant on les escondit, Einsois ailleurs merci rouver Vont pour les dames esprouver.
Mais quant une dame de pris Voit l'amant qui est entrepris, Qui n'use pas de faus samblant, Eins a membres et cuer tramblant, De paour desteint et nerci, Quant il li vuet rouver merci, Et qu'elle le voit si estreint Qu'Amours de li par force espreint La liqueur qui des yeus degoute Parmi sa face goute a goute, Et qu'il li couvient recoper Ses paroles et sincoper Par souspirs puisiez en parfont Qui mut et taisant le parfont, Et qu'il l'estuet par force taire Et de honte ensus de li traire, Et qu'elle voit qu'en petit d'eure Qu'Amours son visage couleure De trois ou de quatre couleurs Pour les amoureuses doleurs Qu'il reçoit, dont ses esperis Par force d'Amours est peris, Saches que tantost a sa guise Congnoist qu'il aimme sans feintise De vrai cuer d'ami; c'est la somme.
N'en monde n'a si soutil homme, Tant soit apers, qui sans meffaire Sceüst un amant contrefaire, Qu'il n'i eüst trop a reprendre; Ne riens ne me feroit entendre Que il peüst soudeinnement Sa couleur muër proprement En quatre manieres diverses, Blanches, rouges, noires, ou perses.
Mais Amours le fait a son vueil.
Et pour ce chastoier te vueil, En toi moustrant que tu fais mal Qui te pleins de l'amoureus mal, Ne de chose qu'Amours te face; Car elle t'a fait plus de grace Que ne porroies desservir En li cinc cens mille ans servir.
Et si te vueil dire comment: Amours t'a fait loial amant A la milleur et la plus bele Qui vive; mais encor t'a elle Fait une moult grant courtoisie Laquele tu ne congnois mie, Qu'elle li a par sa puissance Donné certeinne congnoissance Par maniere sage et soutive De l'amour qui en toy s'avive, En approuvant par son decret Que cuer as loial et secret, Par la maniere dessus ditte Qui est celle qui plus profite Et qui doit estre receüe Plus en gré et plus chier tenue; Car en ce cas, quoy que nuls die, Homs ne diroit sa maladie Jamais si proprement de bouche, Com fait cilz a qui elle touche Au cuer, si que dire ne puet Qu'il a, ne de quoy il se duet; Et einsi t'est il avenu.
Or dis qu'il t'est mesavenu, Quant ta besongne bien te vient Et qu'Amours t'amie devient, Qui se deüst mieus de toy pleindre Que tu ne t'en doies compleindre.
Après tu ne fais chose nulle Dont joie en ton cuer tant s'anulle, Ne dont tu aies tant d'irour, Comme de vivre en telle errour Que tu tiens ta dame pour fole; Et ce te destruit et affole; Car tu penses et ymagines, Ce m'est vis, songes ou devines, Qu'elle pas n'entende ou congnoisse L'amour qui en ton cuer s'engroisse, Et crois qu'elle ne voie goute.
Mais si fait; de ce ne te doubte.
Car elle est sage et parcevant De congnoistre un cuer decevant Au maintieng et a la parole; Ne ja si soutil parabole Ne dira qu'elle ne l'entende; Et s'elle en voit un qui se rende En amours de vray sentement Pour vivre et morir loiaument, Si com tu le fais et as fait, De cuer, de penser, et de fait, Legierement le congnoistra, Comment que fort a congnoistre a Cils qui vuet avoir sans doubtance La juste et vraie congnoissance Pour congnoistre le cuer loial Dou mauvais et dou desloial, Car c'est chose moult reponnue.
Mais ta dame, qui est tenue Pour la millour et la plus sage Des dames, scet tout ton corage, Qu'Amours li aprent et enseingne Par la vraie et loyal enseingne Que nuls faus amoureus ne porte; Qu'en cuer desloial elle est morte, Et en cuer loial liement Regne et resplendist clerement.
La congnois tu? Certes, nennil; Car tu n'ies mie si soutil.
Pour ce me vueil mettre a l'essay Dou dire, si com je le say.
C'est un escut dont la matiere Est de souffrir a humble chiere, Et le champ est de fin asur.
Mais il est si monde et si pur Qu'il n'i a d'autre couleur tache Qui le descouleure ne tache.
Un cuer de gueules a enmi, Feru d'une flesche par mi De sable; mais onques ne fu Tel fer qu'elle a, qu'il est de fu, A cinc labiaus de fin argent; Et trop y affiert bel et gent Ce qu'il est tous semés de larmes.
Ce sont les droites pleinnes armes Dou fin amant sans difference; Mais enarmez est d'esperence.
Se tu ne scez que c'est a dire, Monstrer le te vueil et descrire: On recorde, et s'est avenu Souvent, que pluseurs sont venu A leur entente seulement Par souffrir bien et humblement; Qu'humblement souffrir a la fie Maint dur cuer veint et amolie, Et li proverbes qui recorde: “Qui sueffre, il veint”, bien s'i acorde.
Après des couleurs de l'escu, Pour ce que n'as pas tant vescu Que tu en saches l'ordenance, Te diray la signefiance: Saches de vray qu'en tout endroit Ou on descript armes a droit La couleur de pers est clamée Asur, s'elle est a droit nommée, Le rouge gueules, le noir sable, Et le blanc argent; mais sans fable Je te di qu'on appelle encor Le vert sinople et le jaune or.
Or te vueil ces couleurs aprendre, Comme en Amours les dois entendre: Saches que le pers signefie Loiauté qui het tricherie, Et le rouge amoureuse ardure Naissant d'amour loial et pure; Le noir te moustre en sa couleur Signefiance de douleur, Blanc joie, vert nouveleté, Et le jaune, c'est fausseté.
Mais retien les quatre premiers Et laisse les deus darreniers; Car s'en l'escu fussent posées, Les armes en fussent faussées.
Mais le fer ardant de la flesche Qui le cuer toudis art et seche, Saches certeinnement qu'il art Et bruïst par si soutil art Qu'il n'i pert tache ne arsure, Trace, plaie, ne blesseüre, Et einsi se keuve et engendre Com li charbons dessous la cendre.
Mais comment que cils feus sensibles Soit au cuer, il est invisibles, Et aussi est cils qui l'alume.
C'est Desirs qui lape et qui hume Le sanc dou cuer et la substance Qui en tel feu fait sa penance.
Nompourquant c'est chose certeinne Qu'en ce feu n'a doleur ne peinne Uns cuers qu'est de bonne nature, Eins y prent douce norriture Et s'i delite en tel maniere Com li poissons en la riviere.
Or t'ay devisé et apris, Se retenu l'as et compris, Comment ta dame puet savoir Que tu l'aimmes sans decevoir, Car les armes portes entieres En cuer, en vis et en manieres, Fors tant que les enarmes toutes Sont sans cause en l'escut deroutes, Pour ce qu'Esperence te faut, Ce te samble, par ton deffaut.
Mais se tu me vues avouer, Je suis ci pour les renouer; Si les ferai milleurs que nueves, Ne qu'autres que saches ne trueves, Mais que tu teingnes le propos Que de toy ci dessus propos: C'est qu'en toy n'aies si grant vice Que ta dame cuides si nice Qu'elle n'ait bien aperceü Qu'Amours t'a pris et receü En sa douce religion Pour parfaire profession, Sans penser avoir, ne remort, Que n'i soies jusqu'a la mort, Et qu'il li plaist bien que siens soies.
Pour ce te pri que tu me croies, Car je te jur seur ma crëance, S'estre vues en ma gouvernance, Qu'a tous besoins te porteray, Aiderai et conforteray, Trés loiaument et de bon vueil, Ne jamais laissier ne te vueil, Sain, malade, lié ne mari, Ne que la femme son mari.
Or pren cuer et te reconforte, Biaus dous amis, car je t'aporte La santé dont tu as desir; Et vraiement, je la desir.
Mais pour toy un petit deduire Et pour tes maus a joie duire, Te vueil dire un chant nouvelet; Car chose plaist qui nouvele est.
»  L'AMANT.
Lors d'une vois douce et serie, Clere, seinne, en tel melodie Commensa son chant dalés mi C'un petitet m'i endormi, Mais ne fu pas si fermement Que n'entendisse proprement Qu'einsi commensa par revel Joliement son chant nouvel:  CHANSON ROIAL.
Joie, plaisence et douce norriture, Vie d'onnour prennent maint en amer; Et pluseurs sont qui n'i ont fors pointure, Ardour, dolour, plour, tristece et amer.
Se dient; mais acorder Ne me puis, qu'en la souffrence D'amours ait nulle grevance, Car tout ce qui vient de li Plaist a cuer d'ami.
Car vraie Amour en cuer d'amant figure Trés dous Espoir et gracieus Penser: Espoirs attrait Joie et bonne Aventure; Dous Pensers fait Plaisence en cuer entrer; Si ne doit plus demander Cils qui a bonne Esperence, Dous Penser, Joie et Plaisence, Car qui plus requiert, je di Qu'Amours l'a guerpi.
Dont cils qui vit de si douce pasture Vie d'onneur puet bien et doit mener, Car de tous biens a a comble mesure, Plus qu'autres cuers ne saroit desirer, Ne d'autre merci rouver N'a desir, cuer, ne bëance, Pour ce qu'il a souffissance; Et je ne say nommer ci Nulle autre merci.
Mais ceaus qui sont en tristesse, en ardure, En plours, en plains, en dolour sans cesser, Et qui dient qu'Amours leur est si dure Qu'il ne puelent sans morir plus durer, Je ne puis ymaginer Qu'il aimment sans decevance Et qu'en eaus trop ne s'avance Desirs; pour ce sont einsi, Qu'il l'ont desservi.
Qu'Amours, qui est de si noble nature Qu'elle scet bien qui aimme sans fausser, Scet bien paier aus amans leur droiture: C'est les loiaus de joie saouler Et d'eaus faire savourer Ses douceurs en habundance; Et les mauvais par sentence Sont com traïtre failli De sa court bani.
L'ENVOY.
Amours, je say sans doubtance Qu'a cent doubles as meri Ceaus qui t'ont servi.
L'AMANT.
Et quant elle ot son chant finé, Vers moy a son chief encliné En riant doucement, com celle Que je tieng pour vierge et pucelle; Si mist sa main dessus mon chief Et me demanda derechief:  LA DAME.
«Comment t'est? Que me diras tu Ay je ton chief bien debatu? Que te samble de ma chanson? Y a il noise ne tenson Qui te plaise ou qui te desplaise Ou dont tu soies plus aaise? Que c'est? Ne me diras tu rien, Se je say chanter mal ou bien? Se ce n'estoit pour moy vanter, Je diroie de mon chanter Que c'est bien dit.
Quant tu ne vues Respondre, ne say se tu pues.
Mais je pense que tu te feingnes De parler et que tu ne deingnes.
Je te pri, biaus trés dous amis, Que tu ne soies si remis Que tu te laisses einsi perdre; Car tu te dois penre et aerdre A ce que j'ay dit ci devant, Nom pas le temps tenir devant En oiseuse et en trufferie.
Laisse toute merencolie Et tout ce qui t'i puet mouvoir Fors l'amer; qu'on ne puet avoir De bon temps fors ce qu'on en prent.
Et s'est trop fols qui entreprent Pour une fole oppinion Sa mort et sa destruction, Puis qu'il le puet bien amender.
Et pour ce te vueil commander, Deprier, enjoindre et requerre, Que pais faces de ceste guerre Qu'empris as contre toy meësmes, Car c'est fole emprise et fols esmes.
Et je te promet et te jur Que je te feray asseür De ce dont yes en si grant doubte.
Or te conforte et ne te doubte, Car se tu vues, tu yes garis, Et se ce non, tu yes honnis.
Pren le grain et laisse la paille; De tristece plus ne te chaille, Car cils qui bien voit et mal prent, C'est a bon droit, s'il s'en repent.
Et je t'offre toute m'aïe, Com ta bonne et parfaite amie.
Si ne dois pas ci tant muser Que tu la doies refuser; Qu'on dit: “Qui ne fait, quant il puet, Il ne fait mie, quant il vuet; Et le fer chaut, on le doit batre.” A toy ne m'en quier plus debatre; Mais je vueil bien que certeins soies Que tes besongnes seront moies, Car je t'aim et faire le doi.»  L'AMANT.
Lors prist un anel en son doy, Bel, bon, chier, precieus et riche, Et doucement en mien le fiche.
Et je qui encor sommilloie, Nom pas fort, car bien entendoie Ce qu'elle avoit chanté et dit En rime, en musique et en dit, Senti la froideur de l'anel; Et lors d'esperit po inel Me tournai au mieus que je pos Vers li et laissai le repos Ou sa belle vois clere et seinne, Plus douce que nulle sereinne, Qui les hommes scet enchanter Par la douceur de son chanter, M'avoit mis, si com dit vous ay.
Et en moy tournant arrousay De larmes mon cuer et mes yeus Et ma poitrine en pluseurs lieus, En gettant un dolereus plaint Com cils qui moult se duet et plaint.
Mais tout aussi com la clarté De ceste dame l'obscurté De mon cuer avoit esclarci Qu'Amours avoit teint et nercy, Et que sa douceur doucement Avoit adouci mon tourment, Tout einsi le trés dous parler De li, quant je l'oy parler, Me remist en cuer la parole, Dont ci presentement parole, Car de tous poins perdu l'avoie.
Lors parlai, si com je pooie, Et li dis, sans faire demeure: «Dame, ce fu a la bonne heure Que fustes née et conceüe Et que vous estes ci venue, Quant li bien dont estes garnie M'ont rendu santé, joie et vie.
Car presente m'estoit la mors, Dont vraiement j'estoie mors, Ma dame, se vous ne fussiez Et s'esgardé ne m'eüssiez Des yeus de vo cuer en pité.
Mais vous m'avez ressuscité.
Se vous depri devotement Et tant com je puis humblement, Ma dame, qu'il vous vueille plaire Que je sache de vostre affaire Vostre nom et vostre venue, Et comment estes ci venue, Ne par ou; qu'onques mais, par m'ame, Se ce n'est l'amour de ma dame, Nulle riens tant ne desirai.»  LA DAME.
«Amis, et je le te diray Volentiers, sans faire lonc plait; Car ce qui te plaist, il me plait.
Je sui li confors des amans Qui font les amoureus commans; Je les aide; je les conseil; Je sui de leur estroit conseil; Je les deffen; je les deporte; Je les secour; je les conforte Contre Desir qui les assaut Et fait maint dolereus assaut; Je leur sui chastiaus et fortresse; Je leur sui servante et maistresse; Je leur sui dame et chamberiere; Je porte partout leur baniere; Je les tieng jolis et en joie; Je les met d'onneur en la voie; Je leur doing cuer et hardement D'entreprendre hardiement; A haute honneur les fais venir; Amoureus les fais devenir; Je les fais sagement parler, Rire, jouer, chanter, baler; Je les tieng gais et envoisiez; Je rapaise les despaisiez; Je les norri; je les alaite; Je leur sui mere, amie et gaite; Je leur sui phisicienne et garde; De tous maus les deffen et garde; Il m'aourent; je les honneure; Il me prient, et je demeure; Je sui leur ressort, leur recours Par coustume et par entrecours; A tous besoins me truevent preste Par penser, sans autre requeste, Car j'oubeï a leurs pensées, Se trop ne sont desordenées.
Mais tant sont de foible marrien Que sans moy il ne puelent rien.
Et quant il ont mestier de mi, Je te di comme a mon ami Qu'aler ne me faut ne courir Loing ne près, pour euls secourir; Et se te dirai sans attendre Comment, se tu y vues entendre.»  L'AMANT.
« Oïl, dame; et je vous en pri.»  LA DAME.
«Oi dont; je ferai ton depri.
Je te di, et le moustre a l'ueil, Que tout aussi com le soleil De ses rais le monde enlumine Et de sa clarté pure et fine, Et qu'encontre le temps d'esté La terre, qui moult a esté En yver brehaingne et deserte, De noif et de glace couverte, Se resjoïst et se cointoie, Germe, adoucist et renverdoie Pour la grant chaleur qu'elle sent Dou soleil qui seur li descent, Si qu'adont Nature la bele Li vest une robe nouvele De la couleur d'une panthere Dont contre le printemps se pere, -- A dire est qu'elle est dyaprée De toutes coulours et parée, Car racine n'est tant diverse Qui a ce printemps ne s'aërse A geter, selonc sa nature, Fleur, fruit, feuilles, greinne ou verdure, Se tele n'est que plus ne sime Et qu'il n'i ait verdeur ne sime, Et pour c'est la terre si cointe, Si belle, si gente et si jointe, Qu'elle a sa robe despouillie, De l'iver crotée et mouillie; Et sans plus pour l'acointement Dou printemps est si cointement, -- Einsi, di je, en samblant maniere Que tout aussi com la lumiere Dou soleil donne par le monde, Tant comme il tient a la rëonde, Clarté, chalour, joie, plaisence De ses rais qui par leur puissance Font que la terre qui s'esgaie En rit et devient cointe et gaie, Qu'ensement de moy le resplent Qui ci presentement resplent Donne clarté par tout le siecle, Par tout s'espant et par tout siecle Es amans vivans en amer Tant deça mer com dela mer, Et leur donne clarté, chalour, Joie et plaisence en leur amour.
Mais je qui sui leur droite mere Leur doing une clarté si clere, Si a point, si bien ordenée, Que la racine qui entée Est dedens leur cuer d'amours germe Fleur, fueille, fruit et nouviau germe, Et les fais plus cointes vint tans Que la terre n'est au printemps.
Si qu'einsi com le soleil donne Sa clarté loing et près, sans bonne, Einsi fait mon resplent roial Partout en cuer d'ami loial.
Et se Nature soutille ouevre Dont la terre reveste et cuevre, Pour ce que sa robe crotée De l'iver tans li est ostée, Et li donne robe a parer, Trop bien me puis ci comparer A li, car je fais un amant Cointe et joli.
Scez tu commant? Tu le saras sans contredit.
Recorde ce qu'ay devant dit.
Et s'elle fait d'une racine Yssir fleur, et rose d'espine, Tout einsi fais j'un cuer florir En toute joie, et fais morir En li doleur; car je l'esserbe, Si que de mal n'i demeure herbe.
Et de ma douceur que tu sens, Qui moult est plus douce qu'ensens, L'adouci, le conforte et l'oing, S'il le dessert, soit près ou loing.
Et pour ce que je te savoie Desconforté et nut de joie Et qu'a conforter sui tenue Les amans, suis je ci venue.
Mais c'est a ta propre personne, Com ta certeinne amie et bonne, Par tel maniere que veü Ne m'avoies, n'aperceü, Pour ce que je sui invisible, Et quant je vueil, je sui visible.
Et de mon nom que vues savoir, De legier pues apercevoir, Qu'a toy ne vueil estre celée: Esperence sui appellée.»     Quant je vi que c'iert Esperence, Je pris confort et espoir en ce Plus que devant n'avoie fait, Si que mes esperis a fait Tous ensamble mis a force ay, Et lors de parler m'efforsay Et li dis de plus vive chiere: « Ma dame reverent et chiere, Digne de loange et d'onnour, Excellent en toute valour Que cuers porroit ymaginer, Yeus vëoir, oreille escouter, Main figurer, ne bouche dire, Soutils entendemens descrire, Goust savourer, ne tast sentir, Desirs, voloirs, cuers asentir, De Dieu amie et de Nature Et de toute autre creature, Exemples vrais, miroirs de joie, Estoile clere qui ravoie Les cuers desvoiez a droit port, Contredoleur, santé, deport, Retour de mort et medecine, Fleur, estoc et droite racine, Dont joie et toute douceur vient Ou vo ramembrance seurvient, Se tuit cil que Dieus a fait estre Et cil qui sont encor a nestre Estoient chascun plus soutil, Nom pas une fois, mais cent mil, En bien nombrer qu'Arismetique Et Pytagoras et Musique, Michalus et Milesius Et que li soutils Orpheüs, Et se vosissent encombrer Des biens et des douceurs nombrer, Dame, dont vous avez sans nombre, S'abaieroient il leur ombre; Car jamais n'i asseveroient, Ne que la mer espuiseroient.
Et pour ce, dame de vaillance, Qu'en moy n'a pas sens ou science Pour vos biens et douceurs retraire, Si com je le deüsse faire Et com volentiers le feroie, Mais en vain me travilleroie, Ma dame, trés humblement ren ge A vous grace, mercis, loange Cent mille fois, et vous salu.
Car je suis au port de salu, Ce m'est vis, quant je vous regarde.
Si met dou tout en vostre garde Cuer, corps, ame; car il n'est lieus Ou mettre les peüsse mieus, Pour mon temps user liement.
Et se vous promet loiaument Qu'en vostre douce compaingnie Vueil mon temps user et ma vie.
Quar je voy bien tout en appert Que cils qui vous pert, il se pert.
Pour ce jamais partir n'en quier.
Mais je vous depri et requier, Ma dame, qu'il ne vous desplaise, Se de ce qui moult me mesaise Vous fais encor une demande.»  ESPERENCE.
« Nennil; seürement demande! »  L'AMANT.
« Volentiers, dame.
Dit m'avez, Si com bien faire le savez, Comment je me doy maintenir, Se je vueil a santé venir, Comment Amours m'a secouru, Comment vous avez acouru Pour moy aidier et conforter, Les armes qu'amans doit porter, Et quel fust la signefiance Des couleurs et de leur samblance, Dont moult bon gré sceü vous é, Comment vous m'avez espousé De vostre anelet savoureus Et chanté vos chans amoureus, Comment li amant riens ne puelent Qui departir de vous se vuelent, Car vous estes tous leurs effors, Leurs murs, leurs chastiaus, leurs confors, Comment vo clarté loing et près Esclarcist les amans, après Comment vostre douceur, plus douce Qu'autre douceur, leurs maus adouce, Vostre venue et vostre non Qui est de moult noble renon, Et quele chose est de merci, Dont cent mille fois vous merci.
Mais riens n'avez dit de Fortune Qui einsi le monde fortune, Qui n'est, n'onques ne fu seüre, Mais quant les siens plus asseüre, Ceaus sont qu'elle plus griefment bat Et qu'en bas de plus haut abat.
Je m'en say bien a quoy tenir, Car seulement dou souvenir De ses assaus, de ses estours, De ses faus ris, de ses faus tours Ay tel paour que tuit mi membre En fremissent, quant il m'en membre.
Pour ce, dame, je vous demant Qu'a moy vueilliez dire commant Je me porray de li deffendre, Car si gieu sont pour un cuer fendre, Mais qu'il soit de loial amant, Et fust plus dur que dyamant, Et s'aus autres est si diverse Et de nature si perverse Comme a moy, qu'elle eüst occi, Se Dieus ne vous eüst tost ci Amenée, pour moy destordre Dou mors dont elle me volt mordre.»  ESPERENCE.
«Biaus dous amis, que te diroie De Fortune? Ne t'en saroie Plus dire que tu en dit as En ta complainte que ditas, Fors tant que jadis fu usages Que li ancien deus visages Li faisoient sa en arrier, L'un devant et l'autre darrier.
Ce te demoustre chose clere, Que Fortune est douce et amere: Car adont douce te sera, Quant elle te resgardera Dou visage qu'elle a devant, Et largement t'avra couvent, Douceur, joie, bonneürté, Affublez de maleürté.
Car einsi le dois tu entendre, Ja soit ce que li mundes prendre Ne le vueille mie ensement; Mais c'est le droit entendement, Dont maint ont esté deceü Qui trop ont son couvent creü, Et tant s'en faisoient afin Qu'il s'en perdoient a la fin.
Et se resgardés yes de l'autre, Garde toy; car lance seur fautre, Se vient encontre toy combatre, Pour toy de toute honneur abatre, Sans menasse et sans deffier; Si que tu ne t'i dois fier, Ne qu'en baston d'un champion.
Et, selonc mon oppinion, Des biens qu'elle donne et envoie, De l'un pren ne de l'autre joie.
Si qu'einsi vois par sa figure La douce fortune et la sure.
Car tele fourme li donnoient Li ancien qui la figuroient.
Et pour ce que je t'ai acquis, Et que d'umble cuer m'as enquis Quelle deffense il te faudra Avoir, quant elle t'assaudra De l'ueil de sa darreinne face Qui fiert, einsois qu'elle menace, Si qu'il n'est homs qui amender Le puist, je te vueil demander, A ton avis, le quel tu tiens Estre milleur de ces deus biens, Ou le bien que tu ne porroies Perdre, ou celui que bien perdroies.»  L'AMANT.
« Dame, la response est legiere.
»  ESPERENCE.
« Di la dont.
»  L'AMANT.
« Certes, dame chiere, Le bien qu'on ne pert est milleur.
»  ESPERENCE.
«Dont est cils qu'on pert le pieur.»  L'AMANT.
«Dame, c'est voirs; je m'i acort.»  ESPERENCE.
«Or sommes nous donc en acort; Si te vueil moustrer clerement Que tu as fait bon jugement.
Cuides tu, se prosperité Est en li, que felicité Avec la boneürté vraie Y soient? De ce ne t'esmaie; Car c'est chose qui ne se puet Joindre.
Et vez ci ce qui me muet: La bonneürté souvereinne Et la felicité certeinne Sont souverein bien de Nature Qui use de Raison la pure; Et tels biens, on ne les puet perdre.
Pour ce comparer ne aërdre Ne s'i puelent cil de Fortune.
Car on voit -- et chose est commune -- Que qui plus en a, plus en pert.
Si que je te moustre en appert Que Fortune n'a riens seür, Felicité ne boneür.
Et se de li garder te vues, Je te dirai que faire pues, Et pour estre boneüreus.
Dont n'as tu riens si precieus Comme toy?»  L'AMANT.
«Ma dame, nennil!»  ESPERENCE.
«Or tien dont son pooir si vil Qu'aies de toy la signourie.
Garde que Raisons te maistrie Et qu'aies en toy pacience Et la vertu de souffissance, Car bonneürtez vraiement Vient de souffrir pacienment, N'il n'est homme, a mon essient, Que quant il est impacient, Qui ne vosist avoir fait change De son estat a un estrange; Et ce le fait maleüreus Et vivre en estat perilleus.
Aussi ne dois tu la puissance De Fortune, ne sa muance En ton cuer amer ne prisier, Mais haïr, fuïr, desprisier, Ne tels biens ne desire en toy.
Et se tu retiens mon chastoy, Tu aras le bien sans faillir Qu'elle ne te porroit tollir.
Et comment que moult fort te plaingnes En ta complainte et que tu teingnes Que Fortune t'a esté dure, Amere, diverse et obscure, Et que maintes fois appellée L'as fausse, traïtre prouvée Et ton anemie en tous cas, Je vueil estre ses advocas Et te vueil prouver par raison Qu'onques ne te fist traïson, N'onques ne te fu annemie, Einsois t'a esté bonne amie, Selonc ce qu'elle scet amer Et estre douce en son amer.
Et pour mieus prouver ton contraire, Te vueil ceste demande faire: Fait cils mal qui fait son devoir?»  L'AMANT.
«Nennil, ma dame.»  ESPERENCE.
«Tu dis voir.
Mais encor avec ton tesmoing Je di par raison et tesmoing Que, se Fortune t'a osté De la joie ou tu as esté, Dont tu as receü maint mal, Que traïson ne fait, ne mal; Car elle fait ce qu'elle doit, Et ce te mousterrai j'au doit: S'elle estoit toudis en un point Et de raison usoit a point, Si qu'envers tous fust juste et une, Elle ne seroit pas Fortune.
Mais pour ce qu'elle ne sejourne, Eins se change, mue et bestourne En fait, en dit, en renommée, Est elle Fortune nommée.
Comment que sa mobilité En mouvant soit estableté, C'est ses estas, c'est sa nature, Ce sont ses meurs, c'est sa droiture.
Dont, puis qu'elle fait son deü, Je di que tu as tort eü De li laidengier, ne blasmer, Ne de ses ouevres diffamer; Car se tu yes cheüs en peinne Par sa mutation soudeinne, Estrange, diverse et sauvage, Qui fist chanseller ton corage, Certes, amis, tu n'ies pas seuls; Car autant en fait elle a ceuls Qui demeurent en paiennime, Sans resgarder raison ne rime, Ne pour toy seul ne fu pas faite, Ne pour toy ne sera deffaite Sa roe qui se fait congnoistre Entre les mondeins et en cloistre.
Et quant tu bien la congnoissoies, Di moy pour quoy tu y montoies? Se tu en as le vis pali, C'est plus par toy que n'est par li.
Et quant tu empreïs l'amer, Tu te meïs enmi la mer Entre les perilleuses ondes Cornues et plates et rondes Qui se transportent en po d'eure, L'une au dessous, l'autre au desseure, Dont la mer s'engroisse et se trouble, Si que toute l'iaue en est trouble; Et si te meïs en servage De Fortune qui tant est sage Que nuls ne devient de sa court, Qu'il ne couveingne brief et court Qu'il face sa franchise serve, Puis qu'il face tant qu'il la serve.
Se tu estens au vent ton voile, Fait de main de maistre et de toile, Tu scez bien que ta nef ira La ou li vens la conduira, Pour ce, sans plus, que la franchise De ta nef au vent sera mise.
Einsi est, puis que tant t'assers A Fortune que tu la sers Et yes mis en sa servitute, Il couvient par force que tu te Mettes a nagier et a rime, Selonc ce qu'elle nage et rime, Et qu'a ses meurs tu te conformes En tous cas et en toutes formes, Puis que tu yes de ses maisnies.
Prouvé le t'ay, se tu le nies.
Mais or me respon sans muser, Car encor la vueil excuser De ce que devant as prouvé Que tu l'as amere trouvé, Et ç'a demander m'a meü: Di, douquel tu as plus eü De li, ou de mal ou de bien?»  L'AMANT.
«Dame, de mal.
Ce sai je bien.»  ESPERENCE.
«Certes, tu ne sces que tu dis.
Il m'est vis que tu arrudis, Que tes cuers le contraire en sent, Nom pas en un cas, mais en cent.»  L'AMANT.
«Fait, dame?»  ESPERENCE.
«Oïl, je le te prueve.»  L'AMANT.
«Je vous en pri; car je ne trueve Riens en moy dont loër me doie, Fors dou bien et de la grant joie Qui me vient de vostre presence.»  ESPERENCE.
«C'est par deffaut de congnoissance; Car se tu fusses bien apris, En ton cuer eüsses compris Qu'a l'issir dou ventre ta mere Elle ne te fu pas amere, Einsois te fu moult amiable, Douce, courtoise et charitable; Si n'ies pas au blasmer tenus.
Car de tous biens estoies nus, Et elle te prist erraument Et t'alaita diligenment De son lait, c'est de ses richesses, De ses honneurs, de ses noblesses, Et te fu norrisse et maistresse, Favorable admenisteresse De la gloire, t'environna De tous les biens ou raison a, C'est des biens qui sont de son droit.
Et tu t'en plains? Fais tu a droit? Que vues tu qu'elle plus te face? Ne t'a elle fait assez grace, Quant elle t'a, se bien le gloses, Fait user des estranges choses? Car elles ne sont mie tiennes, Einsois sont de son droit et siennes.
Et quant riens n'i a qui soit tiens, Fols yes, s'a mal paiez te tiens, S'elle vuet ravoir en sa main Ce qui sien est, d'ui a demain.
Tu sambles trop bien a celui Qui a emprunté de l'autrui, Et quant il est temps qu'il le rende, Il a courrous, s'on li demande.
Einsi fais tu, ne plus, ne mains.
Mais pour ce que tu yes es mains De Fortune dont je parole, Je te pri, retien de m'escole Que la ou elle est, si bien sont, Et s'elle s'en part, il s'en vont, Et cui elle aide, il est aidiés, Cui elle laist, il est laissiez, Ce m'est avis; car par son cerne Au jour d'ui chascuns se gouverne.
Mais il samble, a bien discerner, Que tu la vueilles gouverner Et que tu la vueilles contreindre, Si qu'estable doie remeindre, Ou autrement tu t'en pleindras.
Mais certes, assés a pleindre as, S'oster la vues de sa nature Qui tous jours a duré et dure, Ne jamais autre ne sera, Tant que li siecles finera.
Tu vois la mer quoie et paisible Aucune fois, et puis horrible La vois et pleinne de tourment, Pour ce que le vent si forment Y fiert, que ce sont mons et vaus, Plus tost courans que nuls chevaus, Ne tous li mondes contrester Ne porroit pas pour l'arrester.
Tout einsi Fortune se mue, Ne jamais ne seroit tenue Par force, ne par biau parler, Si tost qu'elle s'en vuet aler.
Mais richesse et honneur emporte Et tous biens qui sunt de tel sorte Com siens propres, ou nuls ne part, Se sa grace ne l'en repart; Si ne t'en deüsses pas pleindre.
Mais pour la verité ateindre Dou mal que dis qu'elle t'a fait, Je di que riens ne t'a meffait, Einsois a fait assés pour toy.»  L'AMANT.
«Dame, comment? Dites le moy.»  ESPERENCE.
«Volentiers! Elle t'a laissié Ton sens qu'elle n'a point blecié, Et ce qu'aimmes plus et desires, C'est la vie dont tu yes sires.
Après, s'elle a sa face double, Qui en fait et en dit se double, Tourné vers toy a meins dou quart Et fait de travers un regart, T'en faut il einsi dementer, Pleindre, plourer et tourmenter? Tu deüsses en sa muence Penre cuer et bonne esperence De mieus avoir, se fusses sages.
Ne dit on que li homs sauvages S'esjoïst, quant il voit plouvoir, Et chante? Qui l'i fait mouvoir? L'espoir qu'il prent en son revel Qu'après le lait il fera bel.
Ne tu n'as pooir de savoir Que c'est joie, sans mal avoir.
Et aussi je t'apreng et moustre Que proprement Fortune est moustre De maleürté a venir.
Si te deüst bien souvenir, Quant en si haut degré estoies, Qu'en aucun temps descenderoies.
Mais Amour qui maint cuer aveugle D'yeus et de cuer te fist aveugle, Si que tu ne pensoies mie A mener jamais autre vie, Qu'elle ne te faisoit present, Fors seulement dou temps present.
Mais en tout ce que tu proposes Dois resgarder la fin des choses; Et s'aucune fois en meschiet, Pour une, cent fois bien en chiet, Car il n'est regle qui ne faille.
Pour ce ce proverbe te baille, Que d'ore en avant bien te gardes Qu'a la fin des choses regardes.
Et se bien pris garde y eüsses, Ja de Fortune ne te fusses Einsi pleins, ne de bonne Amour, Car ç'a esté pour ton millour Quanqu'elles ont fait, et tout pour toy.
Pour c'escuser les vueil et doy, Que donné t'ont par leur douçour Cent joies pour une dolour.
Et tu meintiens tout le contraire, Ce que pas ne deüsses faire.
Se te pri que plus ne t'aveingne, Et qu'il te ramembre et souveingne Que tu ne prises une prune Desormais les biens de Fortune.
Ne te chaille, s'il vont et viennent; Et se avec toy ne se tiennent, N'en dois estre liez ne dolens, Car plus qu'oiselès sont volens.
Cils qui plus en a, plus li faut.
Dont ont li roy plus grant deffaut Que n'ont la povre gent menue, D'or, d'argent et de joiaus nue, Et par deffaut de souffissance, Car en leur cuer se boute et lance Un ardant rain de convoitise Qui si les ambrase et atise Qu'il les art jusques es entrailles; Et si sont tous leurs esplois failles, Tant comme il sont en telle ardure.
Je ne di mie que Nature De po de chose n'ait assez; Mais se li mondes entassez Estoit dou ciel jusqu'a la terre De quanque cuers porroit requerre, Dire et ymaginer d'avoir, N'en y porroit il tant avoir Qu'il peüst jamais, a droit dire, A un cuer couvoiteus souffire, Non certes cinc cens mille mondes Qui par cinc cens mille fois combles Fussent, si com je le devis.
Scez tu pour quoy? Il m'est avis Que, selonc mon jugement nice, Riens ne souffist a advarice; De quoy on voit tout en apert Que qui tout couvoite tout pert, Car on en pert l'ame et le corps, Joie, honneur.
Et c'est mes acors.
Encor te pri je trop de cuer Que tu n'oublies a nul fuer Les deus precieuses vertus Que je t'ay nommé ci dessus: L'une est Souffissance la belle, L'autre est Pacience, s'encelle.
Se tu les as, tu n'as regart De Fortune au double regart, Car elles sont si vertueuses, Si dignes et si precieuses, Que riens ne prisent le dangier De Fortune, ne son changier, Eins mettent l'omme a seürté En chemin de Bonneürté.
Bonneürté est, ce me samble, Ce qui donne ces sis ensamble: Gloire, Delit et Reverence, Puissance, Honneur et Souffissance.
C'est bien parfait et souverain Qui vient dou maistre premerain Qui est fin et commancement, Trebles en un conjointement, Uns en trois et un tout seul bien, Ou il ne failli onques rien.
Je ne vueil mie que tu penses Que d'amer te face deffenses; Eins vueil et te pri chierement Que tu aimmes trés loiaument; Qu'amy vray ne sont pas en compte Des biens Fortune, qui bien compte, Mais entre les biens de vertu.
Et pour ce t'enseingne que tu Aies cuer vray, tant com vivras, Car grant joie et gloire en avras; Et loiauté ja ne despite, Se sa jus n'en as la merite, Qu'elle ne puet estre perdue Qu'a cent doubles ne soit rendue.
Se ci ne l'est, c'est chose voire, Se l'iert elle en siege de gloire.
Je t'ai dit ce que tu feras Et qu'en verité trouveras; Se tu le fais, bien t'en venra, Et se non, il te mescherra.
Je te lairay, si m'en iray.
Mais au partir tant te diray Que, se tu as mestier de my, Amie entiere, sans demy, Me trouveras a toutes heures.
Si n'est pas bon que plus demeures, Que vers ta dame ne te traies.
Mais garde bien que ne t'esmaies; Car ja ne te sera si fiere Qu'elle te laidenge ne fiere, Se ce n'est de ses trés dous yeus Rians, attraians et soutieus.
Mais je les tesmongne pour tels Que leurs cops ne sont pas mortels; Car douce en est la blesseüre Et aggreable la pointure.
Et se tu estoies si pris De vëoir ta dame de pris Que ne peüsses endurer Ses dous yeus, ne contre eaus durer, Et qu'entrepris de fine amour Fusses, de honte et de paour, Si que coulour et contenance Perdisses, aies ramembrance De moy toudis, comment qu'il aille; Car ja n'iert si fort leur bataille Qu'elles ne soient desconfies Dou tout, mais que tu ne m'oublies, Car onques mes amis n'oubli.
Et se tu me mès en oubli, Soies tous seürs et tous fis Qu'en l'eure seras desconfis.
A Dieu te commant; je m'en vois.
Mais einsois de ma clere vois Te diray une baladelle, De chant et de ditté nouvelle, La quele tu emporteras, Et en alant la chanteras, Afin que tes cuers s'i deduise, S'il a pensée qui li nuise.
BALADE.
En amer a douce vie Et jolie, Qui bien la scet maintenir, Car tant plaist la maladie, Quant norrie Est en amoureus desir, Que l'amant fait esbaudir Et querir Comment elle monteplie.
C'est dous maus a soustenir, Qu'esjoïr Fait cuer d'ami et d'amie; Qu'Amours par sa signourie Humelie L'amoureus cuer a souffrir, Et par sa noble maistrie Le maistrie, Si qu'il ne puet riens sentir, Que tout au goust de joïr Par plaisir Ne prengne, je n'en doubt mie.
Einsi saous de merir, Sans merir, Fait cuer d'ami et d'amie.
Si doit bien estre cherie Et servie, Quant elle puet assevir Chascun qui li rueve et prie De s'aïe, Sans son tresor amenrir.
De la mort puet garentir Et garir Cuer qui de santé mendie; De souffissance enrichir Et franchir Fait cuer d'ami et d'amie.
Quant elle ot finé sa balade, Qui moult me fu plaisant et sade Dedens le cuer et a l'oïe, Pour ce qu'onques mais armonie Si trés douce n'avoie oy, Moult durement m'en esjoy.
Mais se li dous chans me plaisoit, Tel joie le dit me faisoit Que ne savoie auquel entendre.
Si mis moult grant peinne a l'aprendre, Et la sceus en si po d'espace Qu'eins qu'elle partist de la place, Ne que toute l'eüst pardit, Je la sceus par chant et par dit.
Et pour ce que ne l'oubliasse, Failloit il que la recordasse.
Mais si com je l'imaginoie En mon cuer, et la recordoie De si trés bonne affection Que toute l'inclination Des cinc sens que Dieus m'a donné Y estoient si ordonné Que n'avoie cuer ne penser Que lors peüsse ailleurs penser, Fors tant qu'adès me souvenoit De celle dont mes biens venoit, La dame fu esvanoïe.
Mais onques en jour de ma vie Ne vi chose si tost perdue; Car j'en perdi si la veüe Que je ne sceus qu'elle devint.
Lors plus de dis fois ou de vint Resgardai entour la haiette, Mais je ne vi riens fors herbette, Arbres, fueilles, fleurs et verdure.
Car il n'i avoit creature Fors moy seulet.
Et quant je vi Qu'Esperence avoit assevi Tout ce que dire me voloit, Et qu'einsi elle s'en voloit Soudeinnement a recelée, Je cheï en moult grant pensée Et par ordre a recorder pris Tout ce qu'elle m'avoit apris De point en point, car bien pensoie Qu'encor grant mestier en aroie.
Et par maniere de memoire Tout le fait de li et l'istoire, Si com je l'ai devant escript, Estoit en mon cuer en escript Par vray certein entendement Mieus cent fois et plus proprement Que clers ne le porroit escrire De main en parchemin n'en cire.
Et c'estoit chose necessaire, Puis que je me voloie traire Vers celle que Raisons doctrine, Que j'ensieuisse sa doctrine Et que souvent m'en souvenist, Par quoy, se li cas avenist Qu'Amours fust vers moy dongereuse Et Biauté fine desdaingneuse, Honte dame, Paour maistresse, Et Dous Resgars en tele aspresse Fust qu'il ne me deingnast vëoir, Qu'encontre leur puissant pooir Fusse viguereus et vassaus Pour recevoir tous leurs assaus, Pour tout souffrir en pacience.
Car grant vertus et grant vaillence Est de vaincre son adversaire Par souffrir de cuer debonnaire.
Quant j'eus tout recordé par ordre, Si qu'il n'i avoit que remordre, Et en mon cuer la douce empreinte De ses enseingnemens empreinte, Je m'en senti trop plus seür, Plus fort, plus rassis, plus meür.
Lors en mon estant me dressay Et vers le guichet m'adressay Par ou j'estoie la venus.
Mais je m'aperçu bien que nuls N'estoit alez par ceste voie, Depuis que venus y estoie; Qu'en riens n'i estoit depassée L'erbe poingnant, et la rousée Clere et luisant seur l'erbe drue N'estoit pas encor abatue, Et cil oisillon qui mieus mieus En plus de trente mille lieus Tout aussi com par estrivées Chantoient, les gueules baées, Si qu'il faisoient restentir Tout le vergier; et sans mentir, Eins qu'Esperence viseté M'eüst en ma neccessité, Mes scens estoit si pervertis Qu'encor ne m'estoie avertis Des oisillons, ne de leur noise, Ne comment chascuns se degoise.
Mais ç'a mal ne me doit tourner; Car deus choses font bestourner Le scens et müer en folour: Ce sont grant joie et grant dolour.
Et grant dolour tel m'atournoit Que mon memoire bestournoit Et qu'a nulle riens n'entendoie, Fors au grief mal que je sentoie.
Si m'abelli tant leur dous chans Qu'einsois qu'il fust soleil couchans, Je m'en senti a volenté De cuer, de corps et de santé, Tant pour la douce ramembrance Que j'avoie en bonne Esperence, Comme de ce que je pensoie Que briefment ma dame verroie.
Et pour ce qu'estoie au retour De vëoir son trés noble atour, Tantost fis en dit et en chant Ce ci que presentement chant:  BALADE.
Dame, de qui toute ma joie vient, Je ne vous puis trop amer, ne chierir, N'assés loër, si com il apartient, Servir, doubter, honnourer, n'obeïr; Car le gracieus espoir, Douce dame, que j'ay de vous vëoir, Me fait cent fois plus de bien et de joie, Qu'en cent mille ans desservir ne porroie.
Cils dous espoirs en vie me soustient Et me norrist en amoureus desir, Et dedens moy met tout ce qui couvient Pour conforter mon cuer et resjoïr; N'il ne s'en part main ne soir, Einsois me fait doucement recevoir Plus des dous biens qu'Amours aus siens ottroie, Qu'en cent mille ans desservir ne porroie.
Et quant Espoir qui en mon cuer se tient Fait dedens moy si grant joie venir, Lonteins de vous, ma dame, s'il avient Que vo biauté voie que moult desir, Ma joie, si com j'espoir, Ymaginer, penser, ne concevoir Ne porroit nuls, car trop plus en aroie, Qu'en cent mille ans desservir ne porroie.
Einsi fis mon chant et finay Et au guichet m'acheminay Par le chemin qui fu tout vert; Mais ne le trouvay pas ouvert, Car einsi com je le fermay, Estoit; adont le deffermay.
Quant ouvers fu, je passay outre Et le refermay bien au ploutre.
Ce fait, je me mis a la voie.
Mais trop durement liés estoie De ce que nulle creature Ne savoit riens de m'aventure.
Si m'en aloie tout chantant Et deduisant en mon chant tant Que je vi en assez po d'eure Le lieu ou ma dame demeure.
Quant je le vi, je m'arrestay Et pensé en mon arrest ay Un petitet, que je feroie, Ne comment je me cheviroie.
Car li cuers en corps me trambloit Si trés forment qu'il me sambloit Qu'en deus partir deüst ou fendre.
Si n'en savoie conseil prendre, Car j'estoie tous estahis Dou vëoir, et si esbahis, Que vraiement retournez fusse, S'Esperence avec moy n'eüsse.
Mais Esperence qui a soing D'aidier ses amis au besoing Et qui ne dort pas ne sommeille Pour eaus conforter, einsois veille, A celle heure ne dormi pas, Eins me dist: “Biaus amis, mi pas Ne sont pas ci endroit perdu.
Di: qui t'a einsi esperdu? Que te faut? Ne que te demandes? Il couvient que raison m'en rendes, Dont viennent ces pensées veinnes, Que sans cause einsi te demeinnes.” »  L'AMANT.
«Je ne say, dame, par ma foy, Fors que je sui en grant effroy, Et en doubte m'estuet manoir, Pour ce qu'ay veü le manoir Ou mes cuers et ma dame meint.
Si pri Dieu qu'a joie m'i meint, Car se je n'ay milleur conduit Que de Paour qui me conduit, Je ne voy pas comment j'y aille.»  ESPERENCE.
«Comment? Crois tu que je te faille Et que je fausse le couvent Que je t'ay eü en couvent?»  L'AMANT.
«Dame, nennil.»  ESPERENCE.
«Certes, si fais, Ce m'est avis, quant einsi fais.
Di moy dont te vient la paour Que tu as, ne celle frëour.
As tu doubtance de ton ombre? Je croy que c'est ce qui t'encombre.»  L'AMANT.
«Dame, sauf vostre reverence, De mon ombre n'ai pas doubtance.
Mais je ne say quele chalour Qui s'est convertie en froidour M'a seurpris et me tient au cuer Si soudeinnement qu'a nul fuer Ne porroie dire en quel point Sui, ne comment elle me point, Car j'ay chaut et froit si ensamble Que tout a un cop sue et tramble, Et s'ay toute vigour perdue, Et aussi comme beste mue Sui estahis enmi ces chans; Dont mes ris, ma joie et mes chans Sont si feni, ne say pourquoy, Qu'il me couvient taire tout quoy, Se ce n'est pour ceste raison Que j'ay veüe la maison Qui trop plus belle est de tout estre, Que ne soit paradis terrestre.
C'est li lieus ou ma douce amour Et mes cuers aussi font demour: Autre raison n'i say trouver.
Et pour ce vous vueil je rouver, Dame, que vous me consilliez, Ou perdus suis et essilliez, Qu'en monde riens tant ne desir Com vëoir ma dame a loisir; Mais je n'i voy tour ne ateinte Sans vous, dont ma coulour est teinte.»  ESPERENCE.
«Et comment te conseilleroie? Pour nëant me travilleroie, Car je pers en toy mon langage.
Uns oiselès en une cage N'a pas l'entendement si dur Com tu as.
Juré t'ay, et jur, Qu'a tous besoins me trouveras Preste, quant mestier en aras, Biaus amis, et tu ne m'en crois, Dont tes maus durement acrois.
Tu le vois par experience, Car pour alegier la grevence Qui moult te grieve et a neü, Aussi tost com je l'ay sceü, Tu m'as plus tost pour toy aidier Que ne peüsses soushaidier.
Je t'avoie dit et enjoint Que ton cuer fust a moy si joint Qu'adès de moy te souvenist Loing et près, quoy qu'il avenist.
Or voy bien qu'il ne t'en souvient, Et pour c'estre einsi te couvient, Car s'il t'en fust bien souvenu, Ja ce ne te fust avenu.
Pren cuer et va seürement Vers ta dame, que vraiement Gaite, escuz, deffense et fortresse Te seray bonne, et la promesse Que je t'ay promis, te tenrai, Et sans priere a toy venray, Com celle qui serai tes chiés En tes biens et en tes meschiés.
Si dois estre moult asseür, Quant partout einsi t'asseür.
Et la chalour qui en froidure Est couvertie, c'est l'ardure Qui s'est moult longuement couverte En ton cuer.
Or est descouverte Et parmi ton corps espandue, Dont a un cop tramble et tressue.
Et pour ce que le feu aproches D'Amours qui te point de ses broches, Pers tu maniere et contenence, Scens, joie, vigour et puissance.
Et aussi retien de mon art; «Qui plus est près dou feu, plus s'art.» Orendroit plus ne t'en diray.
A Dieu; je me departiray, Sans ce que de toy me departe; Car il couvient que je me parte En plus de cent mille parties Qui aus amans sont departies.
Et quant de ci departiras, Droitement celle part iras Que tu verras ta dame gente, Et tu yes en la droite sente.»  L'AMANT.
Lors s'en parti; je demouray Et moult doucement savouray En mon cuer ce que dit m'avoit; Et si trés bon goust me savoit, Que je fui tous asseürez Des mouvemens qui figurez Estoient en mon cuer si fort Qu'en moy ne savoie confort.
Et quant riens plus ne ressongnay, A deus genous m'agelongnay Emmi la sentelette estroite, Les mains jointes, la face droite Vers le lieu precieus et digne Qui m'estoit apparence et signe A l'esperence que j'avoie Que la ma dame trouveroie.
Et pour ce qu'il n'afferoit pas Qu'avent alasse un tout seul pas, Que ne me meïsse en la garde D'Amours et d'Espoir qui me garde, De cuer devost, a humble chiere, Encommensai ceste priere, En eaus merciant doucement De leurs biens tout premierement:  L'AMANT.
«Amours, je te lo et graci Cent mille fois et remerci, Quant mon cuer qu'avoies nerci, Tourblé, desteint et obscurcy et en ton Martire adurci, Par ta puissance As amé et vues amer si Que de ta douceur adouci Et de ta clarté esclarci L'as et fait dous son amer si Que desirer me fais merci En esperence.
Amours, je te vueil aourer Com mon dieu secont et douter, De toutes mes vertus loër, Servir, obeïr, honnourer De cuer, de corps et de penser.
Car en m'enfance Me feïs loiaument amer, Et les biens de toy desirer, ...
Et si doucement savourer Qu'en vraie foy te vueil porter Obeïssance.
Amours, je ne savoie rien, Nès differer le mal dou bien, Quant a mon vrai cuer, que je tien, Sans riens retenir, pour tout tien, Donnas par ton soutil engien La congnoissance D'amer et d'estre en ton lien, Et le presentas sans moien Avec le corps et tout le mien A ma dame, ce say je bien; Car tout li otriay com sien Pour sa vaillance.
Et se folement me sui pleins, En moy dementez et compleins De toy et des amoureus pleins Dont j'estoie chargiez et plains, Je te depri a jointes mains Que a grevence Ne me tourt, et que plus ne meins Ne t'en soit, car tiens suis remeins.
Si m'en dois estre plus humeins; Et se vois bien et yes certeins Que tu yes mes chiés souvereins Et ma crëance.
Aussi doi je, se trop ne fail, Loër Esperence, a qui bail De moy et de mon cuer le bail, Et mercier; car se riens vail Et s'a bien faire me travail, C'iert sans doubtance Par li; car en mortel travail Fui entre le coing et le mail, Si que je ne donnasse un ail De ma vie; mais soustenail Me fu, dame, amie et murail, Tour et deffense.
Douce Esperence, c'est le port De ma joie et de mon deport; C'est ma richesse, mon ressort; C'est celle en qui je me deport; Car es maus d'amours que je port Ay tel plaisence, Car quant il font plus leur effort De moy grever, plus me confort, Et tout par son noble confort Suis je respitez de la mort Qui m'eüst, s'elle ne fust, mort Sans deffiance.
Elle m'a fait trop plus d'amour, De courtoisie, de douçour, D'onneur, de profit, de tenrour, Qu'a nul autre; car nuit et jour Contre Desir soustient l'estour Qui point et lance Mon cuer d'une amoureuse ardour.
C'est ce qui garit ma dolour; C'est ce qui me tient en vigour; C'est mon refuge; c'est ma tour; C'est celle ou sont tuit mi retour; C'est ma fiance.
C'est celle qui m'a congneü Par tout ou elle m'a sceü Nu de joie et depourveü.
La doucement m'a repeü De tous les biens qu'elle a peü, Et d'aligence.
C'est celle qui a descreü Mon mal, et ma joie acreü; De dous confort m'a pourveü, Sans salaire avoir ne treü, Et des yeus de son cuer veü En ma souffrance.
Et quant par vous tel bien recueil Que de toute joie en l'escueil Sui, plus assez que je ne sueil, D'umble cuer et d'amoureus vueil Vous pri, com cils qui aimme et vueil Vostre acointance, Que vous me menez jusqu'au sueil Ou je verray le dous acueil De ma dame; et se lors me dueil, Se vous n'avez le cuer et l'ueil Vers moy, je serai mors de dueil En sa presence.
Et se ma dame, que Dieus gart, Deingne descendre son regart Seur moy, a moitié ou a quart, Je vous pri qu'aie scens ou art Pour congnoistre de son espart La difference, S'il vient d'amours ou d'autre part Car se son dous oueil me repart Par amours de l'amoureus dart, De riens n'arai jamais regart.
Se non, en moy sera trop tart Desesperence.
Vous savez aussi qu'humblement L'aim, serf, crein, desir loyaument Plus qu'autre, ne moy proprement, Et que siens sui si ligement Que c'est sans nul departement Et sans muence.
Si devez mouvoir doucement Son cuer et amoureusement, Pour moy donner aligement, Et li faire avoir sentement Tel com je l'ay, ou autrement C'iert decevence.
Or en soit a vostre plaisir, Car sans vous ne puis avenir A la joie que tant desir; Mais je vous vueil tant oubeïr Que pour ma dame vueil morir En pacience, Se c'est vos grez; et se merir, Sans l'onneur ma dame amenrir, Me volez, vueilliez m'enrichir D'assez li vëoir et oïr.
S'arai pais, merci, mon desir Et souffissance.»     Et quant j'eus finé mon depri, La ne fis pas moult lonc detri: Eins me levay en mon estant.
Si m'aloient amonnestant Amours, Desirs et dous Espoir De ma chiere dame vëoir, Tant que tantost m'acheminay Par la sente, et mon chemin ay Pris, en bon espoir, vers la tour Ou maint ma dame au gent atour.
Mais n'alay pas le trait d'un arc Que près de la tour vi un parc Ou prëaus ot et fonteneles, Dames, chevaliers et pucelles, Et d'autre gent grant compaingnie, Moult joieuse et moult envoisie Qui dansoient joliement; N'il n'avoient la instrument, Ne menestrels, fors chansonnettes Deduisans, courtoises et nettes.
Quant je les vi, moult m'esjoy, Et plus, quant je les entroï.
Lors alai tantost celle part.
Mais Amours qui de moy ne part, N'Esperence, ma chiere amie, De moy ne s'eslongierent mie, Eins me tenoient par le frein.
Et je, qui pas ne me refrein D'aler vers euls, si me hastay Qu'outre une haiette hatay, Et puis tantost fu en la place, Ou Dieus me fist si belle grace Que je vi que c'estoit ma dame.
Mais je n'os corps, ne cuer, ne jame, Ne sanc, qui ne fremist en mi, Quant je la vi; car si fremi, Que, se Dieus de li me doint joie, Grant paour de chëoir avoie.
Mais d'Esperence me souvint; Et vraiement, adont couvint, Se je voloie avoir victoire, Que je recourisse au memoire Que j'avoie escript en mon cuer, Et que je ne gettasse en puer Nuls de ses dous commandemens, Ne de ses bons ensengnemens.
Si recordai si ma leçon Qu'eins qu'on eüst dit la chançon Qu'une pucelette chantoit, Mes cuers plus seürs se sentoit; Car douce Esperence asseür Le faisoit d'aucun boneür.
Si me tray près de la danse Com cils qui a sa dame pense.
Mais la bonne et bien enseignie Que Raison gouverne et maistrie, Qui tant scet, tant puet et tant vaut Que riens de bien en li ne faut, De sa bonté tant m'enrichist Que ses dous yeus vers moy guenchist.
Mais ce fu si trés doucement Qu'il me sambla, se Dieus m'ament, Qu'elle m'amast de fine amour.
Et quant elle ot fait demi tour, Que plus de moy fu aprochie, En riant de sa courtoisie, Moult courtoisement m'apella, En disant: « Que faites vous la, Biau sire? Danciez avec nous! » Et tantost me mis a genous Et humblement la saluay.
Mais coulour pluseurs fois muay, Einsi com je parloie a li, Dont j'eus le vis teint et pali.
Et vraiement, il me fu vis Qu'elle congnut bien a mon vis L'amour, le desir et l'ardure De moy, et toute l'encloüre, Comment siens a tous jours estoie Et comment par amours l'amoie.
Si me rendi courtoisement Mon salu, et assez briefment, Pour ce qu'on ne s'aperceüst Que pour s'amour einsi me fust; Si me tendi son petit doy.
Et je, qui faire vueil et doy Son voloir, ne fui pas remis Dou penre, et a dancier me mis.
Mais dancié n'os pas longuement, Quant elle me dist doucement Qu'il couvenoit que je chantasse Et que de chanter m'avisasse; Car venu estoit a mon tour.
Je li respondi sans demour:  «Ma dame, vo commandement Vueil faire; mais petitement Me say de chanter entremestre.
Mais c'est chose qui couvient estre, Puis qu'il vous plaist.» Lors sans delay Encommensai ce virelay Qu'on claimme chanson baladée.
Einsi doit elle estre nommée.
Dame, a vous sans retollir Dong cuer, pensée, desir, Corps et amour, Comme a toute la millour Qu'on puist choisir, Ne qui vivre ne morir Puist a ce jour.
Si ne me doit a folour Tourner, se je vous aour, Car sans mentir, Bonté passés en valour, Toute flour en douce odour Qu'on puet sentir.
Vostre biauté fait tarir Toute autre et anïentir, Et vo douçour Passe tout; rose en coulour Vous doi tenir, Et vos regars puet garir Toute dolour.
Dame, a vous, etc.
.
Pour ce, dame, je m'atour De trés toute ma vigour A vous servir Et met, sans nul villain tour, Mon cuer, ma vie et m'onnour En vo plaisir.
Et se Pité consentir Vuet que me daingniez oïr En ma clamour, Je ne quier de mon labour Autre merir, Qu'il ne me porroit venir Joie gringnour.
Dame, a vous, etc.
.
Dame, ou sont tuit mi retour, Souvent m'estuet en destour Pleindre et gemir, Et, present vous, descoulour, Quant vous ne savez l'ardour Qu'ay a souffrir Pour vous qu'aim tant et desir, Que plus ne le puis couvrir.
Et se tenrour N'en avez, en grant tristour M'estuet fenir.
Nompourquant jusqu'au morir Vostres demour.
Dame, a vous, etc.
.
Après ma chanson commansa Une dame qui la dansa, Qui moult me sambloit envoisie, Car elle estoit cointe et jolie.
Si prist a chanter sans demeure:  « Dieus, quant venra li temps et l'eure Que je voie ce que j'aim si? »  Et sa chanson fina einsi.
Quant finé l'ot, ma dame dit:  «C'est bien et joliement dit, Mais il est temps de nous retraire.» Et lors se mirent au repaire Vers le manoir tuit après li, N'il n'ot en la place celi Ne celle qui contredeïst Chose que ma dame deïst.
Si laissierent tuit le dancier Et s'en alerent sans tancier, Ci un, ci deus, ci trois, ci quatre, Pour eaus soulacier et esbatre.
Et ma dame m'arraisonna Et d'encoste li me mena, En demandant de mon affaire, Einsi comme elle soloit faire, Et m'enquist moult dont je venoie, Et comment tant tenus m'estoie Que je ne l'avoie veü, Et aussi que j'avoie eü, Quant je parti darreinnement De li; car moult soudeinnement M'en parti, sans penre congié, Ne onques mais si eslongié, Ce dist, ne me vit de raison Com la, et pour quele occoison Ce fu que ne li vos despondre Sa demande, n'a li respondre, Et que toute la verité Li deïsse, ou j'avoie esté, Sans mentir et sans couverture, Et dont venoit ceste aventure.
Quant elle m'ot fait sa requeste Qui fu raisonnable et honneste, Car dame a loy de demander Seur amant et de commander, Je, qui souvent de cuer souspir, Gettai un plaint et un souspir, Car bien vi qu'il me couvenoit Respondre, et il appartenoit.
Lors recouri je sans paresse A Esperence, ma deësse, Qui me mist en cuer et en bouche De dire ce qui plus me touche.
Si que moult paoureusement Respondi assez simplement: « Ma dame, refuser ne puis Vostre commandement, et puis Qu'il vous plaist, je vous en diray Le voir, ne ja n'en mentiray, Qu'a vous verité n'iert couverte De moy, pour gaaing ne pour perte; Mais volentiers m'en deportasse, S'il vous pleüst, dame, et j'osasse.
Si vous pri, ma dame, pour Dieu, Que, se je di en aucun lieu Chose qui vous puist anuier, Vueilliés mon deffaut supplier, Et vous pri qu'escusez en soie; Car volentiers pas ne diroie Chose qui vous deüst desplaire.
De ce Dieu vueil a tesmong traire.
Ma dame, tout premierement Vous dirai le commencement, L'estat, le fons et la racine Qui la verité determine De ce que vous me demandez, Puis que vous le me commandez.
J'estoie juenes et petis, Nices, enfes et enfantis, Nus de scens et pleins d'innocence, D'assez petite congnoissance, D'estre en oiseuse coustumiers, Dame, quant je vous vi premiers, Ja soit einsi qu'encor en soie Mieus garnis que je ne vorroie.
Si que l'imagination De moy et l'inclination Si mis et toute ma plaisence En vous, dame; que, sans doubtance, Vous m'estiés exemplaire et voie De tout ce que faire devoie; Ne il ne m'estoit mie avis Que sans vous vëoir fusse vis, Et en vous si toute m'entente, Mon cuer mettoie, et ma jouvente, Que vostre oueil, vos fais et vos dis Estoient mon droit paradis.
Si m'avisay que je feroie Selonc ce que je sentiroie Pour vous et a vostre loange Lay, complainte ou chanson estrange; Qu'a vous n'osasse, ne sceüsse Dire autrement ce que j'eüsse, Et me sambloit chose plus bele De dire en ma chanson nouvelle Ce qui mon cuer estreint et serre, Que par autre guise requerre.
Si fis un lay dou sentement Que j'avoie au commancement, Et fu devant vous aportez, Dont puis fu si desconfortez Que je cuidai bien que la mort M'eüst sans remede la mort.
Car, ma dame, vous m'apellastes Et lui lire me commandastes.
Si le vous lus de point en point, Rudettement et mal a point, Comme cils qui en grant frisson Fu qu'il n'i eüst mesprison; Et pour ce que nuls ne savoit Encor qui ce lay fait avoit, Ma dame, vous me demandastes Qui l'avoit fait, et me priastes Que sans mentir le vous deïsse.
Et je, qui jamais ne feïsse Riens qui desplaire vous deüst, Fors ce qui plaire vous peüst, Et qui mentir ne vous voloie, Et aussi, dame, je n'osoie Dire que ce fust de mon fait, Pour ce que je l'avoie fait Et que je vous eüsse ouvert L'amour que tant vous ay couvert Que plus ne la vous puis couvrir, Einsois la m'estuet descouvrir; S'estoit mes cuers en fait contraire Ou de respondre ou de moy taire; Car lequel faire ne savoie.
Pour ce pris la moienne voie Et me parti de present vous En tel dueil et en tel courrous Qu'a po que mes cuers ne partoit, Quant mes corps einsi s'en partoit.
Et certes, pour trés tout l'avoir Qu'on porroit desirer n'avoir, Ne vous eüsse respondu, Tant me senti je confondu De scens, de force et de parler.
Et pour ce m'en couvint aler Plaingnant, plourant et soupirant, La mort querant et desirant, Tant que je vins par aventure En une trop belle closture.
Si m'en alai en un destour, Et la fis je de ma tristour Et de Fortune une compleinte, Par qui ma joie estoit esteinte.
Et vraiement, j'estoie mors, Sans avoir de vie remors; Mais Douce Esperence acouri Qui au besoing me secouri Et vint en trop plus belle fourme Mil fois, que Nature ne fourme.
Car, a briés mos, elle fu telle Qu'elle sambla esperituele, N'onques mais riens si bel ne vi, Ne si cler; et la me plevi Amour, loiauté, compaingnie, Foy, secours, confort et aïe, Se je la voloie ensuïr Et desesperence fuïr.
La doucement me conforta; La me gari; la m'aporta Pais, joie, honneur, santé, richesse, Et m'osta doleur et tristesse.
Les armes qui sont en l'escu Des vrais amans, et la vertu Des coulours m'aprist a congnoistre, Sans oublier ne descongnoistre, Et comment Fortune a constance En li mouvant; ceste doubtance M'osta et dist par raison clere Comment en douceur est amere.
Après, dame, elle m'a si duit Qu'elle m'a jusqu'a vous conduit, Car, par m'ame, jamais n'i fusse Venus, s'avec moy ne l'eüsse.
Se vous suppli de cuer devost, Chiere dame, puis qu'elle vost Et vuet encor que sans partie Aiés mon cuer, mon corps, ma vie, Que vous ne la vueilliez desdire De ce qu'elle m'a volu dire.
Car, dame, se vous l'avouez, La serai ou je sui vouez; Et ce non, il faurra partir Mon cuer et morir com martir Pour vous trés dolereusement, Qu'a moy n'apartient nullement, Dame, que je face depri A vous de joie ne d'ottri; Car refus de dame perit En amant cuer et esperit, Chiere dame, et se je l'avoie, Certes, bien sai que je morroie.
S'aim mieus qu'elle soit refusée Que moy, et s'elle est avouée, J'arai quanque mes cuers desire; Si me devra plus que souffire.
Et s'il vous plaist, ma dame chiere, A resgarder la darreniere Chansonnette que je chantay, Que fait en dit et en chant ay, Vous porrez de legier savoir Se je mens ou se je di voir.
Se vous pri qu'il vous en souveingne Et que pité de moy vous preingne, Car si vostres sui et serai Que jamais autre n'amerai.» Quant j'os parfiné ma response, Ma dame, qui rest et qui ponse Mes maus, mes anuis, mes durtés Et toutes mes maleürtez Seulement de son dous regart, Me respondi: « Se Dieus me gart, Ceste aventure est gracieuse, Comment qu'elle soit mervilleuse.
Mais de ce lay que vous me dites, Est ce voirs que vous le feïstes? »  L'AMANT.
« Certeinnement, ma dame, oïl.»  LA DAME.
«Vous aida nuls?»  L'AMANT.
«Dame, nennil, Fors vous seule en qui je prenoie Chant, rime et matere de joie.»  LA DAME.
«Et pour qui le feïstes vous?»  L'AMANT.
«Pour vous, dame, a qui je sui tous.»  LA DAME.
«Estes?»  L'AMANT.
«Oïl.»  LA DAME.
«C'est fort a croire.»  L'AMANT.
« Par m'ame, c'est parole voire, Einsi comme est la patenostre, Que le fis et que je sui vostre, Ma dame, et vostre honneur soit sauve Que j'aim, vueil, desir, quier et sauve, Com celle que je vueil sauver Tant com m'ame qu'ay a sauver.»  LA DAME.
«Et veïstes vous Esperence En la fourme et en la samblance Que ci le m'avez devisé?»  L'AMANT.
«Ma dame, oïl.
Et se visé Y avoie et pensé cent ans, Ne diroie je de cent tans Sa bonté, ne sa grant biauté, Ne la parfaite loiauté Qu'elle m'a promis a tenir.
Et pour ce m'a fait ci venir Et m'a promis vie joieuse, Et qu'a moy seriés gracieuse.
Si vous devez moult aviser Que sa requeste refuser Ne vueilliés; et mentir n'en quier: Se riens vous depri ou requier, C'est de par li et en son nom Qui est de si noble renom Qu'en monde n'a païs ne regne Qu'elle n'i soit, qu'elle n'i regne, Et que chascuns ne se resjoie, Que de li vuet avoir la joie.
Nompourquant vous estes si sage, Dame, et de si noble corage, Que vëoir pouez a mon plaint Qu'assez rueve qui se complaint.
Mais riens demander ne vous ose, Amour, merci, ne autre chose, Qu'a moy n'apartient nullement, Et on dit que communement Demander vient de villonnie, Et loange de courtoisie.»  LA DAME.
«Vous dites voir; c'est ce qu'on dist.
Et aussi cils qu'on escondist Doit estre honteus, s'il est sages, Soit grans, petis, vallès ou pages.
Il couvient que pour fol se rende Qui ne s'avise, eins qu'il demande; Et aussi vient souvent contraire De parler, quant on se doit taire, Car on dit que trop parler cuit.
Et vraiement, si com je cuit.
Qui plus couvoite qu'il ne doit, Sa couvoitise le deçoit.
Et demander de couvoitise Est engenrez contre franchise; N'on ne doit pas si haut monter Qu'on ait honte dou desvaler, Eins doit on le moien eslire, Car meintes fois ay oï dire, Qui plus haut monte qu'il ne doit De plus haut chiet qu'il ne vorroit.
Pour ce fait bon parler a point Par scens, par avis et par point, Doucement, sans maniere ruste, Et demander ce qui est juste, Car encontre bon demandeur Appartient bon escondisseur.
Et, biau sire, Bonne Esperence Qui moult a valour et puissance, Comme sage et bien doctrinée, Loial, juste et bien avisée, Vous a consillié sagement, Ce m'est avis.
Et vraiement, Tant vaut, tant scet, tant a pooir, Tant puet aidier, tant puet valoir, Tant est pour chascun necessaire, Tant est courtoise, debonnaire, Bonne, gentil, franche, amiable, Loial, noble, honneste, crëable, Large de joie et de confort, Abandonnée en reconfort, A bien faire et raison encline, Tant par est nette, pure et fine En fais et en meurs, que son ouevre Bonne appert partout ou elle ouevre.
Tant est bonne en condicion Et vraie, qu'a m'entention On ne devroit riens escondire Qu'elle vosist faire ne dire.
Si ne seroie pas vaillant, Se je li estoie faillant, Ne s'en riens la desavouoie.
Pour ce dou tout mes cuers s'ottroie A son plaisir et a son vueil, Car tout ce qu'elle vuet je vueil; N'a ce mon cuer n'iert anemi Qu'elle a dit et promis de mi, Eins yert bonnement avouée, Sans penre terme ne journée.
Si que, biaus dous loiaus amis, Tout ce qu'elle vous a promis Aveu, ratefi et tenray, Si que ja contre ne venray.
Pour ce vous pri que des or mais Soiez cointes, jolis et gais, Loiaus, secrez sans venterie, Car vous avez loial amie.
Et certes, amis, bien pensoie Que la vostre amour estoit moie, Comment que riens n'en deïssiez Et que samblant n'en feïssiez.
Mais quant Esperence s'en mesle, Je ne doy pas estre rebelle A son voloir, eins vous ottroy Loiaument de m'amour l'ottroy; Qu'elle m'a dit que vous m'amez Et vuet qu'amis soiez clamez.»  L'AMANT.
Adont me mis sans detrier A genous pour li mercier.
Mais elle tantost s'abaissa Vers moy et pas ne m'i laissa, Einsois volt que je me dressasse Et qu'en alant a li parlasse.
Si que je me levay tous drois Et la merciay, ce fu drois, Nom pas einsi com je devoie, Mais si com faire le savoie.
Et quant je l'os remercié Cent mille fois et gracié De l'onneur qu'elle me faisoit, Quant mon cuer einsi appaisoit, Comment que, sans riens retenir, Siens fusse, et siens me vueil tenir, Einsi com ci dessus dit l'ay.
Encores li renouvelay Et li donnay le cuer de my, Corps, foy et loiauté d'amy A tous jours mais, sans dessevrer, Tant que mors m'en fera sevrer.
Et elle les reçut et prist, Dont mon cuer de grant joie esprist.
Et pour ce qu'on n'aperceüst Riens de nos amours ou sceüst, Une damoiselle appella, Qui tost oy son appel a.
Si li parla d'autre matiere; Et lors je me treï arriere Devers dames et damoiselles Qui enquirent de mes nouvelles Et me firent pluseurs partures D'amours et de ses aventures.
Certes, et je leur respondoie Moult long de ce que je pensoie, Car toudis leur fis dou blanc noir, Tant que nous fumes au manoir De quoy nous estiens assez près.
Si y venimes tuit après Ma dame qui devant aloit.
Drois fu, car Raisons le voloit.
Quant la fumes, ce fu mes grez.
Si montames par les degrez En une chapelle moult cointe, D'or et de main de maistre pointe Et des plus trés fines coulours Qu'onques mais veïsse que lours.
Si fu la messe apparillie, Devotement ditte et oye.
Et la fis je mes orisons A Dieu, et mes afflictions, Qu'il me vosist sauver ma dame En honneur, en corps et en ame, Et qu'eür, scens, grace et vigour De garder sa pais et s'onnour Me donnast, et de li servir Pouoir, si com je le desir, Et qu'elle eüst com raisonnable Mon petit service aggreable.
Ce fu la fin de ma priere.
Quant la messe fu dite entiere, J'oï sonner une trompette Dont uns chambellains haut trompette.
Qui adont veïst gent de court! Chascuns a son office accourt, L'un devers la paneterie, Et l'autre en la boutillerie, Li autre vont en la cuisine, Selonc ce que chascuns cuisine.
Messagiers et garsons d'estables Dressent fourmes, trestiaus et tables.
Qui les veïst troter et courre, Herbe aporter, tapis escourre, Braire, crier et ramonner Et l'un a l'autre araisonner, François, breton et alemant, Lombart, anglois, oc et norment Et meint autre divers langage, C'estoit a oïr droite rage.
Qui d'autre part veïst pingnier, Polir, cointoier, alignier Vallès tranchans et eaus parer Et pour leur maistre pain parer, Faire tailloirs, demander napes Et de leurs mains oster les rapes, L'un sëoir jus, l'autre troter, Et l'autre ses crotes froter, Laver et nettoier leurs mains, A l'un plus et a l'autre mains, Einsois qu'on alast assëoir, C'estoit merveilles a vëoir.
Car il menoient moult grant noise, Einsi com chascuns crie et noise: “Faites tost; la messe est chantée, Et l'iaue est grant piessa cornée.” Quant on ot chanté tout attrait, Chascuns ala a son retrait, Qui dut son corset desvestir, Pour le seurcot ouvert vestir.
Après vint chascuns en la sale Qui ne fu vileinne ne sale, Ou chascuns fu, ce m'est avis, A point honnourez et servis Einsi de vin et de viande Com corps et appetis demande.
Et la pris je ma soustenance, En regardant la contenance, L'estat, le maintieng et le port De celle ou sont tuit mi deport.
Mais qui veïst après mengier Venir menestrels sans dangier, Pingniez et mis en puré corps! La firent mains divers acors.
Car je vi la tout en un cerne Viële, rubebe, guiterne, Leü, morache, michanon, Citole et le psalterion, Harpe, tabour, trompes, naquaires, Orgues, cornes, plus de dis paires, Cornemuses, flajos, chevrettes, Douceinnes, simbales, clochettes, Tymbre, la flaüste brehaingne, Et le grant cornet d'Alemaingne, Flajos de saus, fistule, pipe, Muse d'Aussay, trompe petite, Buisines, eles, monocorde Ou il n'a c'une seule corde, Et muse de blef tout ensemble.
Et certeinnement, il me semble Qu'onques mais tele melodie Ne fu veüe ne oïe, Car chascuns d'eaus, selonc l'acort De son instrument, sans descort, Viële, guiterne, citole, Harpe, trompe, corne, flajole, Pipe, souffle, muse, naquaire, Taboure, et quanque on puet faire De dois, de penne et de l'archet Oy j'et vi en ce parchet.
Quant fait eurent une estampie, Les dames et leur compaignie S'en alerent, ci deus, ci trois, En elles tenant par les dois, Jusqu'en une chambre moult belle; Et la n'ot il celui ne celle, Qui se vosist esbanier, Dancier, chanter ou festier De tables, d'eschaz, de parsons, Par gieus, par notes ou par sons, Qui la ne trouvast sans arrest A son vueil l'esbatement prest.
Et si ot des musiciens Milleurs assez et plus sciens En la viez et nouvele forge Que Musique qui les chans forge, N'Orpheüs, qui si bien chanta Que tous ceaus d'enfer enchanta Par la douceur de son chanter, Devant eaus ne sceüst chanter.
Quant on ot rusé longuement, Uns chevaliers isnelement Hucha le vin et les espices.
Bien croy que ce fu ses offices, Car en l'eure, sans delaier, Y coururent li escuier.
Quant on ot espices eü Et de ce vermillet beü, Midi passa; la nonne vint.
Pour ce penre congié convint; Si le prist chascuns et chascune Selonc la maniere commune.
Mais j'atendi tous des darriens, Com cils qui ne pensoie a riens, Fors a ma douce dame gente Que je vëoie la presente.
Et quant je vi qu'il fu a point D'aler vers li, n'atendi point, Einsois m'alai recommander A li et congié demander.
Se li dis d'une vois bassette Et de maniere assez simplette: “Moy et mon cuer vous recommant, Ma dame, et a Dieu vous commant, Com cils qui vivre ne porroie, Se par amours ne vous amoie, Car l'amour de vous me soustient En vie et en joie me tient.” Elle, com vaillant et courtoise, Bonne et sage, sans faire noise, Me respondi:  LA DAME.
«Mes chiers amis, Puis qu'Amours ad ce nous a mis Que nos deus cuers ensamble joindre Vuet sans partir et sans desjoindre, Et que faire vuet un de deus, Pour Dieu, ne faisons paire d'euls.
Car il sont perdu et honni, Se si pareil et si onni Ne sont qu'en bien et mal commun Soient, et en tous cas comme un, Sans pensée avoir de maistrie, De haussage ou de signourie.
Qu'adès a tençon et rumour Entre signourie et amour.
Et seurtout que chascuns regarde Qu'onneur et pais a l'autre garde.
Et pour ma pais je vueil savoir Dont cilz anelès vint, qu'avoir Ne vous vi onques mais anel.»  L'AMANT.
Je dis: «Ma dame, ce m'est bel Que le sachiés; si le sarez, Et se vous volez, vous l'arez.
Esperence le me donna, Quant a moy tant s'abandonna Que foy et amour me promist, Et de son doi en mien le mist.»  LA DAME.
«Fist?»  L'AMANT.
«Ma dame, oïl, vraiement.»  LA DAME.
«Et je vueil qu'amiablement De vostre anel au mien changons, Et que ce soient nos changons.»  L'AMANT.
« Et je, qui de ce grant joie eus, Li respondi com moult joieus: “Chiere dame, Dieus le vous mire.” Lors prist doucement a sousrire Et de sa blanche main polie, Poteleuse, nette et onnie, En signe d'eüreus amant Me mist un trop biau diamant En mon doy, et prist l'anelet D'Esperence, tel comme il est.
Mais tout einsi qu'elle tenoit Mon doy, soudeinnement venoit Entre nous deus Douce Esperence, Pour parfaire ceste alience, Dont moult lié et moult joieus fumes, Quant a nostre conseil l'eümes, Pour ce que, se li uns deïst Riens contre l'autre ou meffeïst, Qu'elle le peüst corrigier Et selonc son meffait jugier Avec amour et loiauté Qui ont la souvereinneté Et qui sont des amoureus juge, Pour ce que chascuns a droit juge, Et qu'elle peüst tesmongnage Porter que de loial corage Me donna s'amour et je li.
Si que de nous n'i ot celi Qui adont par dit et par fait Ne l'acordast de cuer parfait.
Atant de ma dame parti; Mais d'un regart me reparti Si vray et d'un si dous langage, Qu'elle retint mon cuer en gage.
Dont si liez fu et si joians Que de tous les biens fu joians, Quant Esperence ot assevi Si bien ce qu'elle m'ot plevi, Et pour la joie que j'avoie Ce rondelet fis en ma voie:    “Dame, mon cuer en vous remaint, Comment que de vous me departe.
De fine amour qui en moy maint, Dame, mon cuer en vous remaint.
Or pri Dieu que li vostres m'aint, Sans ce qu'en nulle autre amour parte.
Dame, mon cuer en vous remaint, Comment que de vous me departe.” Quant j'eus finé mon rondelet, Je me mis en un sentelet Qui me mena en une marche Ou toute joie maint et marche, D'armes, d'amours, de festoier, De jouster et de tournoier, Et de toute autre bonne vie.
Si me mis en la compaingnie Et fis a mon petit pooir Selonc ce que je pos vëoir Que li autre se demenoient, Et vos faire ce qu'il faisoient, Comment qu'a droit ne le feïsse; Mais il failloit que j'aprenisse, Car qui n'aprent en sa juenesse, Il s'en repent en sa vieillesse, S'il est tels qu'il le sache entendre: Car trop noble chose est d'aprendre.
Pour ce mes cuers s'i deduisoit, Car ma dame ad ce me duisoit.
La demouray longuettement En joie et en esbatement, Tant qu'il fu temps de repairier Vers celle ou sont mi desirier.
Si me mis briefment au retour Vers son gent et faitis atour Cointe et bel; s'i vins a tele heure Que je cuidai, se Dieus m'onneure, Que li cuers me deüst partir.
Car je vi de moy departir Ses trés dous yeus, et autre part Traire et lancier leur dous espart; Et ne sceus se ce fu a certes; Mais j'en fui près de morir, certes; Car de samblant et de maniere, De cuer, de regart et de chiere Qu'amis doit recevoir d'amie, Me fu vis qu'elle estoit changie, Et pensay qu'elle le faisoit Pour autre qui mieus li plaisoit.
Lors renouvela ma pesence, Et cheï en une doubtance Si grief, si pesant et si pesme, Que de joie ne que de cresme Dedens mon cuer ne demouroit Pour la doubte qui l'acouroit.
Lors fu en grant merencolie Comme cils qui pense et colie, Contrepense, estudie et muse, S'a certes estoit, ou par ruse, Ou se ses cuers einsi plaier Me voloit, pour moy essaier.
Mais si trés aviseement Le faisoit et si soutieument Que je ne pos onques le voir De la mansonge concevoir.
Si m'avisai que je feroie, Et pensai que je li diroie: “Ma chiere dame, vous savez Comment moy et mon cuer avez, Comment je vous aim sans retraire, Comment vous me poëz deffaire Et mettre a mort, se vous volez, Se vo dous regart me tolés.
Dame, et se vous avez corage D'autre recevoir en hommage, Ou de moy tenir en penser, Qu'envers moy daingnissiés fausser, Ou de moy de vous estrangier Qui sui en vostre dous dangier, Pour Dieu, dame, tant vous fiez De moy, las! que vous m'ociez, En moy disant sans couverture Que vous n'avez mais de moy cure.
Car il me vaut trop mieus morir Pour vous a un cop que languir.” Si que tout einsi, sans attente, Li dis tout mon cuer et m'entente.
Si m'escouta diligenment Et me respondi erranment: “Biaus dous amis, soiez en pais De tout ce que je di et fais; Car je le fais pour le millour Et pour mieus celer nostre amour, Car qui en amours ne scet feindre, Il ne puet a grant joie ateindre, N'il n'a pooir de bien celer Ce qu'il ne vorroit reveler; Car li mondes est si divers, Si mesdisans et si pervers Et pleins de si fausse contrueve Qu'au jour d'ui on dit et contrueve Ce qui onques ne fu pensé.
Amis, et pour ç'ay je pensé De faire un samblant general A tous, sans riens d'especial, Fors a vous seul, quant poins sera; Ne ja vos cuers ne trouvera En moy, dont doiez avoir doubte Que m'amour ne soit vostre toute, En honneur et en loiauté, Sans nul rain de desloiauté.”  L'AMANT.
Ma dame einsi m'asseüra Et de ce moult fort me jura.
Comment que puis mainte paour, Maint dur assaut et maint estour, Meinte dolour, meinte morsure Et meinte soudeinne pointure, Maint grief souspir, mainte hachie Et mainte grant merencolie M'en ait couvenu soustenir, Nompourquant je me vos tenir De tous poins a fermement croire Qu'elle disoit parole voire.
Car cils qui encontre lui pense A par lui se rïote et tense, N'a droit ne se puet resjoïr, Qu'il ne puet de joie joïr.
Et d'autre part, loiauté pure, Bonté, raison, scens et droiture, Franchise, honneur et gentillesse, Honte, verité et noblesse, Avec toutes bonnes vertus Dont ses gens corps est revestus Qui a toute heure l'acompaignent, Gardent, nourrissent et enseingnent, Ne se deingnassent assentir Qu'en riens la laissassent mentir.
Et aussi qui aimme sans blame En tous cas doit croire sa dame, Einsi comme il vuet qu'on le croie.
Si que pour ce je la crëoie, Et qu'il m'iert vis qu'en amité Me disoit pure verité, Que j'estoie en sa bonne grace.
Or doint Dieus que jamais ne face Chose de quoi perdre la puisse, Et qu'amie et dame la truisse, Einsi com je li suis amis, Qui a li sui donnez et mis, Sans partir en, n'a mort, n'a vie: Car qui bien aimme, a tart oublie.
Mais en la fin de ce traitié Que j'ay compilé et traitié Vueil mon nom et mon seurnom mettre, Sans sillabe oublier, ne lettre; Et cils qui savoir le vorra De legier savoir le porra: Car le quart ver, si com je fin, Commencement, moien et fin Est de mon nom, qui tous entiers Y est, sans faillir quars ne tiers.
Mais il ne couvient adjouster En ce quart ver lettre, n'oster, Car qui riens y adjousteroit, Mon nom jamais ne trouveroit, Qu'il n'i eüst ou plus ou mains.
Et pour ce que je suis es mains De loyal Amour que j'aim si, Li fais hommage et di einsi: “Bonne Amour, je te fais hommage De mains, de bouche, de corage, Com tes liges sers redevables, Fins, loiaus, secrez et estables, Et met cuer, corps, ame, vigour, Desir, penser, plaisence, honnour Dou tout en toy avec mon vivre, Com cils qui vueil morir et vivre En ton service, sans retraire.
Et certes, je le doi bien faire, Quant tu me donnes tel espoir Qu'adès mieus recevoir espoir, Et que ma douce dame chiere De bon cuer et a lie chiere Verra ce dit qu'ai mis en rime, Comment qu'assez nicement rime.
Et cils espoirs qui en moy maint Qu'encor ma chiere dame m'aint Mon cuer si doucement resjoie Qu'en grant santé et en grant joie Li change mal, u tu me dis Que pris en gré sera mes dis.
Or doint Dieus qu'en bon gré le pregne, Et qu'en li servant ne mesprengne.”  Explicit Remede de Fortune.
.
