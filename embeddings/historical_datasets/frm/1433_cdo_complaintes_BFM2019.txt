France, jadis on te souloit nommer,   En tous pays, le tresor de noblesse,   Car un chascun povoit en toy trouver   Bonté, honneur, loyauté, gentillesse,   Clergie, sens, courtoisie, proesse.
Tous estrangiers amoient te suir.
Et maintenant voy, dont j'ay desplaisance   Qu'il te couvient maint grief mal soustenir,   Trescretien, franc royaume de France !   Scez tu dont vient ton mal, a vray parler ?   Congnois tu point pourquoy es en tristesse ?   Conter le vueil, pour vers toy m'acquiter,   Escoutes moy et tu feras sagesse.
Ton grant ourgueil, glotonnie, peresse,   Couvoitise, sans justice tenir,   Et luxure, dont as eu abondance,   Ont pourchacié vers Dieu de te punir,   Trescretien, franc royaume de France !   Ne te vueilles pour tant desesperer,   Car Dieu est plain de merci, a largesse.
Va t'en vers lui sa grace demander,   Car il t'a fait, deja pieça, promesse   (Mais que faces ton advocat Humblesse)   Que tresjoyeux sera de toy guerir ;   Entierement metz en lui ta fiance,   Pour toy et tous, voulu en crois mourir,   Trescretien, franc royaume de France !   Souviengne toy comment voult ordonner   Que criasses Montjoye, par liesse,   Et qu'en escu d'azur deusses porter   Trois fleurs de lis d'or, et pour hardiesse   Fermer en toy, t'envoya sa Haultesse,   L'auriflamme, qui t'a fait seigneurir   Tes ennemis ; ne metz en oubliance   Telz dons haultains, dont lui pleut t'enrichir,   Trescrestian, franc royaume de France !   En oultre plus, te voulu envoyer   Par un coulomb, qui est plain de simplesse,   La unction dont dois tes roys sacrer,   Afin qu'en eulx dignité plus encresse ;   Et, plus qu'a nul, t'a voulu sa richesse   De reliques et corps sains departir ;   Tout le monde en a la congnoissance.
Soyes certain qu'il ne te veult faillir,   Trescrestian, franc royaume de France !   Court de Romme si te fait appeller   Son bras dextre, car souvent de destresse   L'as mise hors, et pour ce approuver   Les papes font te seoir, seul, sans presse,   A leur dextre, se droit jamais ne cesse.
Et pour ce dois fort pleurer et gemir,   Quant tu desplais a Dieu qui tant t'avance   En tous estas, lequel deusses cherir,   Trescrestian, franc royaume de France !   Quelz champions souloit en toy trouver   Crestienté ! Ja ne fault que l'expresse :   Charlemeine, Rolant et Olivier,   En sont tesmoings ; pour ce, je m'en delaisse.
Et saint Loys Roy, qui fist la rudesse   Des Sarrasins souvent aneantir,   En son vivant, par travail et vaillance !   Les croniques le moustrent, sans mentir,   Trescrestien, franc royaume de France !   Pource, France, vueilles toy adviser,   Et tost reprens de bien vivre l'adresse ;   Tous tes meffais metz paine d'amender,   Faisant chanter et dire mainte messe   Pour les ames de ceulx qui ont l'aspresse   De dure mort souffert, pour te servir ;   Leurs loyautez ayes en souvenance,   Riens espargnié n'ont pour toy garantir,   Trescrestien, franc royaume de France !   Dieu a les bras ouvers pour t'acoler,   Prest d'oublier ta vie pecheresse ;   Requier pardon, bien te vendra aidier   Nostre Dame, la trespuissant princesse,   Qui est ton cry et que tiens pour maistresse.
Les sains aussi te vendront secourir,   Desquelz les corps font en toy demourance.
Ne vueilles plus en ton pechié dormir,   Trescrestien, franc royaume de France !   Et je, Charles, duc d'Orlians, rimer   Voulu ces vers ou temps de ma jeunesse,   Devant chascun les vueil bien advouer,   Car prisonnier les fis, je le confesse ;   Priant a Dieu, qu'avant qu'aye vieillesse,   Le temps de paix partout puist avenir,   Comme de cueur j'en ay la desirance,   Et que voye tous tes maulx brief finir,   Trescrestian, franc royaume de France !     Amour, ne vous vueille desplaire,   Se trop souvent a vous me plains,   Je ne puis mon cueur faire taire,   Pour la doleur dont il est plains.
Helas ! vueilliez penser au meins   Au services qu'il vous a fais,   Je vous empry a jointes mains,   Car il en est temps, ou jamais.
Moustrez qu'en avez souvenance,   En lui donnant aucun secours,   Faisant semblant qu'avez plaisance   Plus a son bien qu'a ses doulours ;   Ou me dittes, pour Dieu, Amours,   Se le lairez en cest estat :   Car d'ainsi demourer tousjours,   Cuidez vous que ce soit esbat ?   Nennil, car Dangier qui desire   De le mectre du tout a mort,   L'a mis, pour plus tost le destruire,   En la prison de Desconfort ;   Ne jamais ne sera d'accort   Qu'il en parte par son vouloir,   Combien que trop, et a grant tort,   Long temps lui a fait mal avoir.
Et pour la tresmauvaise vie   Que lui fait souffrir ce villain,   Il est encheu en maladie,   Car de tout ce qui lui est sain   A le rebours, j'en suy certain.
En ceste dolente prison,   Ne sçay s'il passera demain   Qu'il ne meure sans guerison.
Car il n'a que poires d'angoisse   Au matin, pour se desjeuner,   Qui tant le refroidist et froisse   Qu'il ne peut santé recouvrer.
D'eaue ne lui fault point donner,   Il en a de larmes assés ;   Tant a de mal, a vray parler,   Que cent en seroient lassés.
Et n'a que le lit de Pensee   Pour soy reposer et gesir ;   Mais Plaisance s'en est alee,   Qui plus ne le povoit souffrir,   A peine l'a peu retenir,   S'Espoir ne fust jusques a cy ;   N'a il donc raison, sans mentir,   S'il fait requeste de Mercy ?   Il porte le noir de Tristesse,   Pour Reconfort qu'il a perdu,   N'oncques hors des fers de Destresse   N'est party, pour mal qu'il ait eu ;   Toutesfois vous avez bien sceu   Qu'a vous s'estoit du tout donné,   Quelque doleur qu'il ait receu,   Et vous l'avez abandonné !   Par m'ame, c'est donner courage   A chascun de voz serviteurs   De vous laissier, s'il estoit sage,   Et querir son party aillieurs !   Car tant qu'aurés telz gouverneurs   Comme Dangier, le desloyal,   Vous n'aurés que plains et clameurs,   Car il ne fist oncque que mal.
A mon cueur le conseilleroye   Qu'il vous laissast ; mais, par ma foy,   Ja consentir ne lui feroye,   Car tant de son vueil j'aperçoy,   Quelque doleur qu'il ait en soy,   Qu'il est vostre, par devant tous ;   Et, par mon serement, je le croy,   Qu'autre maistre n'aura que vous.
Or regardez, n'est ce merveille   Qu'il vous ayme si loyaument,   Quant toute doleur nompareille   A receu, sans allegement ?   Et si le porte lyement,   Pensant une fois mieulx sera ;   A vous s'en attent seulement,   Ne ja autrement ne fera.
Si m'a chargié que vous requiere,   Comme pieça vous a requis,   Que vueilliez oïr sa priere :   C'est qu'il soit hors de prison mis,   Et Dangier et les siens bannis,   Qui jamais ne vouldront son bien ;   Ou au meins qu'aye saufconduis   Qu'ilz ne lui meffacent de rien.
Afin qu'il puist oïr nouvelle   De celle dont il est servant,   Et souvent veoir sa beaulté belle ;   Car d'autre rien n'est desirant   Que la servir, tout son vivant,   Comme la plus belle qui soit,   A qui Dieu doint de biens autant   Que son loyal cueur en vouldroit.
Ma seule Dame et ma maistresse,   Ou gist de tout mon bien l'espoir   Et sans qui plaisir ne liesse   Ne me peuent en riens valoir,   Pleust a Dieu que peussiez savoir   Le mal, l'ennuy et le courrous   Qu'a toute heure me fault avoir   Pour ce que je suy loings de vous.
Helas ! or ay je souvenance   Que je vous vy derrainement   A si tresjoyeuse plaisance   Qu'il me sembloit certainement   Que jamais ennuieux tourment   Ne devoit pres de moy venir,   Mais je trouvay bien autrement,   Quant me faillu de vous partir.
Car, quant ce vint au congié prandre,   Je ne savoye, pour le mieulx,   Auquel me valoit plus entendre   Ou a mon cueur, ou a mes yeulx ;   Car je trouvay, ainsi m'ayd Dieux,   Mon cueur courroucié si tresfort   Qu'oncques ne le vy, en nulz lieux,   Si eslongnié de Reconfort.
Et d'autre part, mes yeulx estoient   En un tel vouloir de pleurer   Qu'a peine tenir s'en povoient,   N'ilz n'osoient riens regarder ;   Car, par un seul semblant moustrer   En riens d'en estre desplaisans,   C'eust esté pour faire parler   Les jalous et les mesdisans.
Et de la grant paour que j'avoie   Que leur dueil si ne fust congneu,   Auquel entendre ne savoye ;   Oncques si esbahy ne fu,   Si dolent ne si esperdu ;   Car, par Dieu, j'eusse mieulx amé,   Avant que l'en l'eust apperceu,   N'avoir jamais jour esté né.
Car, se par ma folle maniere,   J'eusse moustré, ou par semblant   Venant de voulenté legiere,   L'amour dont je vous ayme tant,   (Parquoy eussiez eu, tant ne quant,   De blasme ne de deshonneur)   Je sçay bien que, tout mon vivant,   Je fusse langui en doleur.
En ce point et encore pire,   Alors de vous je me party,   Sans avoir loisir de vous dire   Les maulx dont j'estoye party ;   Toutesfois, Belle, je vous dy   Qu'il vous pleust de vouloir penser   Que je vous avoie servy   Et serviroye sans cesser,   Tant comme dureroit ma vie ;   Et, quant de mort seroye pris,   De m'ame seriés servie,   Priant pour vous en Paradis,   S'il en estoit en son devis ;   Et mes biens, mon cueur et mon corps,   Je les vous ay du tout soubzmis ;   Mais ç'a esté de leurs accors.
Car il n'est nulle que je clame,   Ne qui se puist nommer, de vray,   Ma seule souveraine Dame,   Fors que vous, a qui me donnay   Le premier jour que regarday   Vostre belle, plaisant, beauté,   De qui vray serviteur mourray,   En gardant tousjours loyauté.
Or, vueilliez donc avoir pensee,   Puis que lors j'avoye tel dueil,   Belle, tresloyaument amee,   Qu'encore plus grant le recueil,   Maintenant que, contre mon vueil,   Me fault estre de vous loingtains,   Et que veoir ne puis a l'ueil   Voz belles, blanches, doulces mains,   Et vostre beauté nompareille   Que veoye si voulentiers,   Plaine de doulceur a merveille,   Dont tous voz fais sont si entiers   Qu'ilz ont esté les messagiers   De me tollir, et pres et loing,   Mes vouloirs et mes desiriers ;   Ainsi m'aid Dieu a mon besoing.
Si vous suppli, tresbonne et belle,   Qu'ayez souvenance de moy ;   Car, a tousjours, vous serez celle   Que serviray comme je doy ;   Je le vous prometz, par ma foy,   Du tout a vous me suis donné ;   Se Dieu plaist, je feray pourquoy   J'en seray tresbien guerdonné !    Autre lectre en complainte faisant responce audit Fredet.
Fredet, j'ay receu vostre lectre,   Dont vous mercie chierement,   Ou dedens avez voulu mectre   Vostre fait bien entierement ;   Fier vous povez seurement   En moy, tout, non pas a demi,   Au besoing congnoist on l'ami.
S'amour tient vostre cuer en serre,   Ne vous esbahissez en rien ;   Il n'est nulle si forte guerre   Qu'au derrain ne s'appaise bien ;   Amour le fait, comme je tien,   Pour esprouver mieulx vostre vueil   Grant joye vient aprés grant dueil.
Se vous dictes : Las ! je ne puis   Une telle doleur porter ;   Je vous respons :  « Beau sire, et puis   Vous en voulez vous depporter   Ou au Dieu d'Amours rapporter ?   L'un des deux fault, se m'aist Dieux, voire :   Puisqu'il est trait, il le fault boire.
»   Cuidez vous, par dueil et courrouz,   Ainsi gangner vostre vouloir ?   Nennyl, ce ne sont que coups rouz   Qu'Amours met tout en nonchaloir.
De riens ne vous peuent valoir,   Et se les couchez en despence ;   Trop remaint de ce que fol pense.
Voulez vous rompre vostre teste   Contre le mur ? ce n'est pas sens.
Il fault denser, qui est en feste ;   Certes, autre raison n'y sens ;   Et pour cela, je me consens   Que souffrez qu'Amours vous demaine ;   Grant bien ne vient jamais sans paine.
Mais de voz doleurs raconter   Faictes bien, ainsi qu'il me semble,   Et les assommer et compter   Devant Amours ; car il ressemble   A l'ostellier qui met ensemble,   Et tout dedens son papier couche :   Pour parler est faicte la bouche.
De pieça je fuz en ce point,   Encores pis, loing d'allegence ;   Toutesfoiz ne vouluz je point   De moy mesmes faire vengence ;   Mais chauldement, par diligence,   Pourchassay et plaiday mon fait :   Peu gangne celuy qui se tait.
Et pour ce que la lectre dit   Qu'Amours veult que vers moy tirez,   De moy ne serez escondit,   S'aucune chose desirez   A vostre bien, quant l'escriprez ;   Paine mettray, d'entente franche,   Que l'ayez de croq ou de hanche.
Combatez, d'estoc et de taille,   Vostre dure merencolie,   Et reprenez, commant qu'il aille,   Espoir, confort et chiere lie.
De ne vous oublier me lie,   Autant en ce que puis et doy,   Que se me teniez par le doy.
Or retournons a mon propos   Et ne parlons plus de cecy.
Vray est que je suis en repos   D'Amours, mais non pas de Soussy ;   Et pour ce, je vous vueil aussy   De me conseillier travaillier,   L'amy doit pour l'autre veiller.
Soussy maintient que c'est raison   Qu'il ait sur tous vers moy puissance ;   Nonchaloir dit qu'en ma maison   Vault mieulx qu'il ait la gouvernance,   Car il ramenera Plaisance   Que Soussy a banye a tort,   Sans reveiller le chat qui dort.
Soussy respond qu'estre ne peut,   Tant qu'on est ou monde vivant,   Car Fortune par tout s'esmeut   Et est a chascun estrivant,   En tous lieux va mal escrivant,   Et toutes choses met en doubte ;   Elle a beaux yeulx et ne voyt goute.
Si ne sçay que je doye faire,   Ne lequel d'eulx me laissera ;   Car veu que tousjours j'ay affaire,   Soussy jamais ne cessera,   Mais mon plaisir rabessera   En quelque place que je voyse ;   Bien est aise qui est sans noyse.
Quant en Nonchaloir je m'esbas   Et Desplaisir vueil debouter,   Jamais ne sçay parler si bas   Que Soussy ne viengne escouter.
Las ! je le doy tant redoubter,   Car a tort souvent me ravalle ;   Mais sans mascher fault que l'avalle.
Je ne sçay remede quelconques,   Quant ay mis ces choses en poys,   Pour tous deux contenter adoncques,   Fors les faire servir par moys ;   Mandez moy sur ce quelque foys,   Fredet, bon conseil, par vostre ame,   Foy que devez a vostre Dame.
L'autrier en ung lieu me trouvay,   Triste, pensif et doloreux,   Tout mon fait, bien au long, comptay   Au hault Prince des amoureux,   Lequel m'a esté rigoreux   Ou temps que mon cueur le servoit ;   Et, ainsy qu'il me respondoit,   Souvenir, qui fut au plus prés,   Ses ditz et les miens escripvoit   En la maniere cy aprés :  L'AMANT.
- Helas ! Amours, de vous me plains ;   Mais les griefs maulx le me font faire,   Dont mon cueur et moy sommes plains,   Car trop estes de dur afaire.
S'un peu me feussiez debonnaire,   Espoir, que j'ay du tout perdu,   Si me seroit tantost rendu ;   Mais pas n'avez tel vostre vueil   Ainçois, par vous m'est deffendu   Plaisant Desir et Bel Acueil.
AMOURS.
- Amours respond.
- A trop grand tort   Vous complaignez et sans raison,   Car envers chascun Reconfort   N'est pas tousjours en sa saison ;   Et si savez qu'en ma maison   Une coustume se maintient,   C'est assavoir que qui se tient   Pour serviteur de mon hostel,   Maintesfoiz souffrir luy convient :   L'usaige de mes gens est tel.
L'AMANT.
- Certes, Sire, vous dictes vray ;   Mes l'ordonnance riens ne vault,   Parler en puis, car bien le sçay,   Et ay dancié a ce court sault ;   Par quoy je cognois le deffault   De doulx plaisir que l'en y a ;   Car, quant mon cueur vous depria   Secours, il luy fut escondit,   Adoncques de dueil regnya   Vostre povoir et s'en partit.
AMOURS.
- Dea ! beaulx amis, se dit Amours,   Celuy qui a servir se met,   S'il veult avoir tantost secours   Et le gardon qu'on luy promect,   Ou aultrement, il se desmect   Du service qu'il a empris,   De Leaulté seroit repris,   Quant je tiendray mon jugement,   Et si perdroit tout los et pris,   Sans jamais nul recouvrement.
L'AMANT.
- Voire, Sire, doit on servir   Sans prouffit ou guerdon avoir ?   Nennil, ung cueur devroit mourir,   Puis qu'il a fait leal devoir   Entierement a son povoir,   Et qu'il luy fault querir son pain ;   A vous, qui estes souverain,   En est le plus de deshonneur,   Veu que par faulte meurt de fain   Vostre bon leal serviteur.
AMOURS.
- Qu'on meure de fain ne vueil pas,   Mes le trop hasté s'eschauda,   Il convient aller pas a pas ;   Et puis aprés on cognoistra   Qui mieulx son devoir fait aura ;   Alors doibt estre guerdonné.
Je suis assez abandonné,   A grant largesse, de mes biens ;   Mais quant j'ay maintesfoiz donné   A plusieurs, semble qu'ilz n'ont riens !  L'AMANT.
- De ceulz ne suis quant est a moy.
Sur ce, je respondz a briefs motz :   Je vous asseure, par ma foy,   Oncques ne fuz en ce propos,   J'ay tousjours porté sur mon dos,   Paine, Travail a grant planté,   Ne nulle chose n'ay hanté,   Dont on dye qu'aye failly,   Combien qu'en dueil m'aiez planté,   Come faint seigneur et amy.
AMOURS.
- Estre mon maistre vous voulez,   Par vostre parler, ce me semble,   Et grandement vous me foulez ;   Mais l'estrif de nous deux ensemble,   Comme en puet cognoistre, ressemble   Au debat du verre et du pot ;   Fain avez qu'on vous tiengne a sot ;   Devant Raison soit assigné,   Se j'ay tort, paier vueil l'escot,   Quant le debat sera finé.
L'AMANT.
- Il fault que le plus foible doncques   Soit tousjours gecté soubz le pié,   Ne je ne viz autrement oncques ;   Rendre se fault, qui n'a traictié.
J'ay cogneu, ou j'ay peu gaingnié,   Vostre court, a mont et a val,   Et, soit a pié ou a cheval,   On n'y scet trouver droit chemin,   Quoy qu'on y trouve, bien ou mal,   Il fault tout partir a butin.
AMOURS.
- Pour le present, plus n'en parlons ;   Puis que j'ay puissance sur tous,   Quelque chose que debatons,   A mon plaisir feray de vous.
Ne me chault de vostre courroux   Ne de chose que l'on me dye.
Se je vous ay fait courtoisie,   Se vous voulez, prenez l'en gré,   Car le premier vous n'estez mie     Qu'ay courcié en plus grant degré !.
