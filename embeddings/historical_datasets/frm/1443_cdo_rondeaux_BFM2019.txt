Rondel d'Orleans a Nevers.
Pour paier vostre belle chiere,   Laissez en gaige vostre cueur,   Nous le garderons en doulceur   Tant que vous retournez arriere.
Contentez, car c'est la maniere,   Vostre hostesse pour vostre honneur,   Pour paier  vostre belle chiere.
Et se voiez nostre priere   Estre trop plaine de rigueur   Changons de cuer, c'est le meilleur,   De voulenté bonne et entiere,   Pour paier vostre belle chiere.
Par Orlians.
A ce jour de Saint Valentin   Que chascun doit choisir son per,   Amours, demourray je non per,   Sans partir a vostre butin ?   A mon resveillier, au matin,   Je n'y ay cessé de penser,   A ce jour  de saint Valentin.
Mais Nonchaloir, mon medicin,   M'est venu le pouse taster,   Qui m'a conseillié reposer   Et rendormir sur mon coussin,   A ce jour  de saint Valentin.
J'ay esté poursuivant d'Amours,   Mais maintenant je suis herault ;   Monter me fault en l'eschaffault,   Pour jugier des amoureux tours.
Quant je verray riens a rebours   Dieu scet se je crieray bien hault :   J'ay esté  poursuivant d'Amours !   Et s'amans vont faisans les lours,   Tantost congnoistray leur deffault ;   Ja devant moy cloichier ne fault,   D'amer sçay par cuer le droit cours :   J'ay esté  poursuivant d'Amours.
Je suis desja d'amour tanné,   Ma tresdoulce Valentinee,   Car pour moy fustes trop tost nee,   Et moy pour vous fus trop tart né.
Dieu lui pardoint qui estrené   M'a de vous pour toute l'annee.
Je suis desja  d'amour tanné.
Bien m'estoye suspeçonné,   Qu'aroye telle destinee,   Ains que passast ceste journee,   Combien qu'Amours l'eust ordonné.
Je suis desja  d'amour tanné.
Par Orlians.
Soubz parler couvert   D'estrange devise   Monstrez qu'avez prise   Douleur ; il y pert.
Du tout en desert   N'est pas vostre emprise,   Soubz parler  couvert.
Se Confort ouvert   N'est a vostre guise,   Tost, s'Amour s'avise,   Sera recouvert   Soubz parler  couvert.
Laissez aler ces gorgias,   Chascun yver, a la pippee ;   Vous verrez comme la gelee   Reverdira leurs estomas.
Dieu scet s'ilz auront froit aux bras,   Par leur manche deschiquetee :   Laissez  aler ces gorgias !   Ilz portent petiz soulers gras,   A une poulaine embourree ;   Froidure fera son entree   Par leurs talons nuz par embas :   Laissez aler  ces gorgias !     Veu que j'ay tant Amour servy,   Ne suis je pas mal guerdonné ?   Du plaisir qu'il m'avoit donné,   Sans cause m'a tost desservy.
Mon cuer loyaulment son serf vy,   Mais a tort l'a habandonné,   Veu que j'ay  tant Amour servy.
Plus ne lui sera asservy ;   Pour Dieu, qu'il me soit pardonné,   Je croy que suis a ce don né   D'avoir mal pour bien desservy,   Veu que j'ay  tant Amour servy.
Response par Orlians.
Chascune vielle son dueil plaint ;   Vous cuidez que vostre mal passe   Tout aultre ; mais ja ne parlasse   Du mien, se n'y feusse contraint.
Saichez, de voir, qu'il n'est pas faint   Le torment que mon cuer enlasse ;   Chascune vielle  son dueil plaint.
Ma paine pers, comme fait maint,   Et contre Fortune je chasse ;   Desespoir de pis me menasse,   Je sens ou mon pourpoint m'estraint,   Chascune vielle  son dueil plaint.
Responce per Orlians.
Bien assailly, bien deffendu,   Quant assez aurons debatu,   Il fault assembler noz raisons,   Et que les fons vouler faisons   Du debat nouvel advenu.
Tresfort vous avez combatu,   Et j'ay mon billart bien tenu ;   C'est beau debat que de deux bons :   Bien assailly,  bien deffendu.
Vray est qu'estes d'Amour feru   Et en ses fers estroit tenu,   Mais moy non ainsi l'entendons ;   Il a passé maintes saisons   Que me suis aux armes rendu :   Bien assailly,  bien deffendu.
Per Orlians.
Durant les trieves d'Angleterre   Qui ont esté faictes a Tours,   Par bon conseil, avec Amours   J'ay prins abstinence de guerre.
S'autre que moy ne la desserre,   Content suis que tiengne tousjours,   Durant  les trieves d'Angleterre.
Il n'est pas bon de trop enquerre   Ne s'empeschier es fais des cours ;   S'on m'assault, pour avoir secours,   Vers Nonchaloir yray grant erre,   Durant les trieves  d'Angleterre.
Responce par Orlians.
Tant que Pasques soient passees,   Sans resveillier le chat qui dort,   Fredet, je suis de votre accort   Que pensees soyent cassees ;   Et en aumaires entassees   Fermans a clef, tresbien et fort,   Tant que Pasques  soient passees.
Quant aux miennes, ilz sont lassees,   Mais de les garder mon effort   Feray, par l'avis de Confort,   En fardeaus d'espoir amassees,   Tant que Pasques  soient passees.
Maistre Estienne Le Gout, nominatif,   Nouvellement, par maniere optative,   Si a voulu faire copulative ;   Mais failli a en son cas genitif.
Il avoit mis .VI.
ducatz en datif,   Pour mielx avoir s'amie vocative,   Maistre Estienne  Le Gout, nominatif.
Quant rencontré a un acusatif   Qui sa robe lui a fait ablative ;   De fenestre assez superlative   A fait un sault portant coups en passif,   Maistre Estienne  Le Gout, nominatif.
Orleans a Alençon.
En la vigne jusqu'au peschier   Estez bouté, mon filz treschier,   Dont, par ma foy, suis tresjoieus   Quant de rimer vous voy songnieus   Et vous en voulez empeschier.
Soit au lever, ou au couchier,   Ou quant vous devez chevauchier,   Esbatés vous y pour le mieuls   En la vigne  jusqu'au peschier.
Se Desplaisir vous vient serchier,   Pour de lui tost vous despeschier,   Sans estre merencolieus,   Grant bien vous fera, se m'aid Dieus,   En la vigne  jusqu'au peschier.
Quant je fus prins ou pavillon   De ma dame, tresgente et belle   Je me brulé a la chandelle,   Ainsi que fait le papillon.
Je rougiz comme vermillon,   Aussi flambant que une estincelle,   Quant je fuz  prins ou pavillon.
Se j'eusse esté esmerillon   Ou que j'eusse eu aussi bonne aille,   Je me feusse gardé de celle   Qui me bailla de l'aguillon   Quant je fuz  prins ou pavillon.
J'estraine de bien loing m'amie,   De cueur, de corps et quanque j'ay,   En bon an lui souhaideray   Joye, santé et bonne vie.
Mais que ne m'estraine d'oblie,   Ne plus ne mains que la feray ;   J'estraine  de bien loing m'amie.
Mon cueur de chapel de soussie,   Ce jour de l'an, estreneray ;   Et a elle presanteray   Dez fleurs de ne m'obliés mie :   J'estraine  de bien loing m'amie !     Parlant ouvertement   Des faiz du Dieu d'Amours,   N'a il d'estranges tours   En son commandement ?   Ouil, certainement.
Qui dira le rebours,   Parlant  ouvertement ?   S'on faisoit loyaulment   Enqueste par les cours,   On orroit tous les jours   Qu'on s'en plaint grandement,   Parlant  ouvertement.
Tant sont les yeulx de mon cuer endormis   En Nonchaloir, qu'ouvrir ne les pourroye :   Pource, parler de Beaulté n'ozeroye,   Pour le present, comme j'ay fait jadiz.
Par cuer retiens ce que j'en ay apris,   Car plus ne sçay lire ou Livre de Joye,   Tant sont  les yeulx de mon cuer endormis !   Chascun diroit qu'entre les rassotiz,   Com avugle des couleurs jugeroye ;   Taire m'en weil, rien n'y voy, Dieu y voye !   Plaisans regars n'ont plus en moy logis,   Tant sont  les yeulx de mon cuer endormiz.
Helas ! me tuerés vous ?   Pour Dieu retraiez cest euil   Qui d'un amoureux acueil   M'occit, se ne suis rescous.
Je tiens vostre cuer si douls,   Que me rendz tout a son veuil,   Helas !  me tuerés vous ?   De quoy vous peut mon courrous   Valoir, ne servir mon deuil ?   Quant humblement, sans orgueil,   Je requier mercy a tous,   Helas !  me tuerés vous ?     Ung cueur, ung veuil, une plaisance,   Ung desir, ung conscentement,   Ung reconfort, ung pansement,   Fermez en loyale fiance,   Dieu que bonne en est l'acointance !   Tenir la doit on chierement :   Ung cueur,  ung veuil, une plaisance.
Contre Dangier et sa puissance,   Qui les het trop mortelement,   Guardons les bien et sagement :   N'est ce toute nostre chevance,   Ung cueur,  ung veuil, une plaisance ?     Les fourriers d'Esté sont venus   Pour appareillier son logis,   Et ont fait tendre ses tappis,   De fleurs et verdure tissus.
En estandant tappis velus,   De vert herbe par le païs,   Les fourriers  d'Esté sont venus.
Cueurs d'ennuy pieça morfondus,   Dieu mercy, sont sains et jolis ;   Alez vous ent, prenez païs,   Yver, vous ne demourrés plus ;   Les fourriers  d'Esté sont venus !     Le temps a laissié son manteau   De vent, de froidure et de pluye,   Et s'est vestu de brouderie,   De soleil luyant, cler et beau.
Il n'y a beste, ne oyseau,   Qu'en son jargon ne chante ou crie :   Le temps  a laissié son manteau !   Riviere, fontaine et ruisseau   Portent, en livree jolie,   Gouttes d'argent d'orfaverie,   Chascun s'abille de nouveau :   Le temps  a laissié son manteau.
Cueur, a qui prendrez vous conseil ?   A nul ne povez descouvrir   Le tresangoisseus desplaisir   Qui vous tient en peinne et traveil !   Je tiens qu'il n'a soubz le soleil,   De vous plus parfait vray martir.
Cueur,  a qui prendrez vous conseil ?   Au meins faitez vostre apareil   De bien vous faire ensevellir,   Ce n'est que mort d'ainsi languir,   En tel martire nonpareil.
Cueur,  a qui prendrez vous conseil ?     Dedens mon Livre de Pensee,   J'ay trouvé escripvant mon cueur   La vraye histoire de douleur,   De larmes toute enluminee,   En deffassant la tresamee   Ymage de plaisant doulceur,   Dedens  mon Livre de Pensee.
Helas ! ou l'a mon cueur trouvee ?   Lez grossez gouttez de sueur   Lui saillent, de peinne et labeur   Qu'il y prent, et nuit et journee,   Dedens  mon livre de Pensee !     En regardant ces belles fleurs   Que le temps nouveau d'Amours prie,   Chascune d'elles s'ajolie   Et farde de plaisans couleurs.
Tant enbasmees sont de odeurs   Qu'il n'est cueur qui ne rajeunie,   En regardant  ces belles fleurs.
Lez oyseaus deviennent danseurs   Dessuz mainte branche flourie,   Et font joyeuse chanterie,   De contres, deschans et teneurs,   En regardant  ces belles fleurs.
Onquez feu ne fut sans fumee,   Ne doloreus cueur sans pensee,   Ne reconfort sans esperance,   Ne joyeus regart sans plaisance,   Ne beau soleil qu'aprez nuee.
J'ay tost ma sentence donnee,   De plus sachant soit amendee,   J'en dy selonc ma congnoissance :   Onquez  feu ne fut sans fumee.
Esbatement n'est sans risee,   Souspir sans chose regretee,   Souhait sans ardant desirance,   Doubte sans muer contenance,   C'est chose de vray esprouvee :   Onquez  feu ne fut sans fumee.
Chantez ce que vous pensés,   Moustrant joyeuse maniere,   Ne la vendez pas si chiere,   Trop envis la despensés.
Or sus, tost vous avancés,   Laissez coustume estrangiere,   Chantez  ce que vous pensés.
Tous noz menus pourpensés   Descouvrons, a lye chiere,   L'un a l'autre, sans priere.
J'acheveray : commencés.
Chantez  ce que vous pensés !     Gens qui cuident estre si sages   Qu'il pensent plusieurs abestir,   Si bien ne se sauront couvrir   Qu'on n'aperçoive leurs courages.
Payer leur fauldra lez usages   De leurs becz jaunes, sans faillir,   Gens  qui cuident estre si sages !   On scet par anciens ouvrages,   De quel mestier scevent servir ;   Melusine n'en peut mentir,   Elle les congnoist aux visages,   Gens  qui cuident estre si sages.
Quant j'ay ouy le tabourin   Sonner pour s'en aler au may,   En mon lit fait n'en ay effray   Ne levé mon chef du coissin.
En disant : il est trop matin,   Ung peu je me rendormiray,   Quant j'ay ouy  le tabourin.
Jeunes gens partent leur butin :   De Nonchaloir m'acointeray,   A lui je m'abutineray ;   Trouvé l'ay plus prochain voisin,   Quant j'ay ouy  le tabourin !     Le premier jour du mois de may,   De tanné et de vert perdu,   Las ! j'ay trouvé mon cuer vestu,   Dieu scet en quel piteux array !   Tantost demandé je lui ay   Dont estoit cest abit venu,   Le premier jour  du mois de may.
Il m'a respondu :  « Bien le sçay,   Mais par moy ne sera congneu ;   Desplaisance m'en a pourveu,   Sa livree je porteray,   Le premier  jour du mois de may.
»      De riens ne sert a cueur en desplaisance,   Chanter, danser, n'aucun esbatement,   Il lui souffit de povoir seulement   Tous jours penser a sa male meschance.
Quant il congnoit qu'en hazart gist sa chance,   Et desir n'est a son commandement,   De riens  ne sert a cueur en desplaisance.
S'on rit, pleurer lui est d'acoustumance ;   S'il peut, a part se met le plus souvent,   Afin qu'a nul ne tiengne parlement ;   Pour le guerir ja mire ne s'avance :   De riens  ne sert a cueur en desplaisance.
Fies vous y !   A qui ?   En quoy ?   Comme je voy,   Riens n'est sans sy.
Ce monde cy   A sy   Pou foy.
Fiés  vous y !   Plus je n'en dy,   N'escry,   Pour quoy ?   Chascun j'en croy   S'il est ainsy ;   Fiés  vous y !     De legier pleure a qui la lippe pent ;   Ne demandés jamais comment lui va,   Laissez l'en paix, il se confortera,   Ou en son fait mettra apointement.
A son umbre se combatra souvent,   Et puis son frein runger lui convendra :   De legier  pleure a qui la lippe pent.
S'on parle a lui, il en est mal content ;   Cheminee, au derrain, trouvera   Par ou passer sa fumee pourra ;   Ainsi avient le plus communement :   De legier  pleure a qui la lippe pent !     Dont viens tu maintenant, Souspir,   Aportez tu nulles nouvelles ?   Dieu doint que puissent estre telles   Que voulentiers lez doye ouir.
S'il viennent de devers Desir,   Il ne sont que bonnes et belles.
Dont  viens tu maintenant, Souspir ?   Mais s'il sourdent de Desplaisir,   J'ayme mieulx que tu lez me celes,   Assez et trop j'en ay de telles ;   Ne dy riens que pour m'esjouir.
Dont  viens tu maintenant, Souspir ?     Ou pis, ou mieulx,   Mon cueur aura ;   Plus ne sera   En soussis tieulx.
Par Dieu, dez cieulx   Chemin prendra,   Ou pis,  ou mieulx.
En aucuns lieux,   Fortune, or ça,   On vous verra   Plus cler aux yeulx,   Ou pis,  ou mieulx.
S'en mez mains une foiz vous tiens,   Pas ne m'eschaperés, Plaisance,   Ja Fortune n'aura puissance   Que n'aye ma part de voz biens ;   En despit de Deuil et dez siens,   Qui me tourmentent de penance,   S'en mez mains  une foiz vous tiens.
Doy je tous jours, sans avoir riens,   Languir en ma dure grevance ?   Nennil, promis m'a Esperance   Que serez de tous poins dez miens,   S'en mez  mains une foiz vous tiens.
Plus penser que dire   Me couvient souvent,   Sans moustrer comment   N'a quoy mon cueur tire.
Faignant de sousrire,   Quant suis tresdolent,   Plus penser que dire   Me couvient souvent.
En toussant, souspire   Pour secrettement   Musser mon tourment.
C'est privé martire,   Plus  penser que dire !     Je ne suis pas de sez gens la   A qui Fortune plaist et rit,   De reconfort trop m'escondit,   Veu que tant de mal donné m'a.
S'on demande comment me va,   Il est ainsi, comme j'ay dit :   Je ne suis pas de sez gens la   A qui Fortune plaist et rit.
Quant je dy que bon temps vendra,   Mon cueur me respont par despit :   Voire, s'Espoir ne vous mentit,   Plusieurs deçoit et decevra.
Je ne suis pas de ses gens la   A qui Fortune plaist et rit.
Remede comment   Porray je querir   Du mal qu'a souffrir   J'ay trop longuement ?   Qu'en dit loyaument   Conseil : sans mentir,   Remede comment   Porray je querir ?   Pour abregement,   Guerir, ou morir !   Plus ne puis fournir,   Se Sens ne m'aprent   Remede comment   Porray je querir.
Quant je voy ce que ne veuil mie,   Et n'ay ce dont suis desirant,   Pensant ce qui m'est desplaisant,   Est ce merveille s'il m'anuye ?   Nennil, force est que me soussie   De mon cueur qui est languissant,   Quant  je voy ce que ne veuil mie.
En douleur et merencolie   Suis, nuit et jour, estudiant ;   Lors je me boute trop avant   En une haulte theologie,   Quant  je voy ce que ne veuil mie.
Sot euil, raporteur de nouvelles,   Ou vas tu (et ne scés pour quoy,   Ne sans prendre congié de moy)   En la compaignie dez belles ?   Tu es trop tost acointé d'elles ;   Il te vaulzist mieulx tenir quoy,   Sot euil,  raporteur de nouvelles.
Se ne changez manieres telles,   Par Rayson, ainsi que je doy,   Chastier te veuil, sur ma foy ;   Contre toy j'ay assez querelles,   Sot euil,  raporteur de nouvelles.
Est ce vers moy qu'envoyez ce souspir ?   M'aporte il point quelque bonne nouvelle ?   Soit mal ou bien, pour Dieu, qu'il ne me celle   Ce que lui veuil de mon fait enquerir.
Suis je jugié de vivre, ou de morir ?   Soustendra ja Loyauté ma querelle ?   Est ce vers  moy qu'envoyez ce souspir ?   Et, nuit et jour, j'escoute pour ouir   S'auray confort de ma peine cruelle.
Pire ne peut estre se non mortelle ;   Ditez se riens y a pour m'esjouyr ?   Est ce  vers moy qu'envoyez ce souspir ?     Alons nous esbatre,   Mon cueur, vous et moy,   Laissons, a par soy,   Soussi se combatre.
Tous jours veult debatre,   Et jamés n'est quoy ;   Allons nous esbatre,   Mon cueur, vous et moy.
On vous devroit batre,   Et moustrer au doy,   Se dessous sa loy   Vous laissez abatre.
Alons nous esbatre   Mon cueur, vous et moy.
Je vous areste, de main mise,   Mes yeulx, emprisonnés serés ;   Plus mon cueur ne gouvernerés   Desormais, je vous en avise.
Trop avez fait a vostre guise,   Par ma foy, plus ne le ferés :   Je vous areste, de main mise,   Mes yeulx, emprisonnés serés.
On peut bien pour vous corner prise :   Pris estes, point n'eschaperés ;   Nul remede n'y trouverés,   Rien n'y vault apel, ne franchise.
Je vous areste, de main mise,   Mes yeulx, emprisonnés serés.
En mes païs, quant me treuve a repos,   Je m'esbaïs, et n'y sçay contenance,   Car j'ay apris traveil dez mon enfance,   Dont Fortune m'a bien chargié le dos.
Que voulez que vous die a briefs mos ?   Ainsi m'est il ; ce vient d'acoustumance,   En mez  païs, quant me treuve a repos.
Tout a part moy, en mon penser m'enclos,   Et fais chasteaulz en Espaigne et en France ;   Oultre lez montz forge mainte ordonnance,   Chascun jour j'ay plus de mille propos,   En mez  païs, quant me treuve a repos.
Alez vous ant, allez, alés,   Soussy, Soing et Merencolie,   Me cuidez vous, toute ma vie,   Gouverner, comme fait avés ?   Je vous prometz que non ferés,   Raison aura sur vous maistrie.
Alez vous ant, allez, alés,   Soussy, Soing et Merencolie !   Se jamais plus vous retournés   Avecques vostre compaignie,   Je pri a Dieu qu'il vous maudie,   Et ce par qui vous revendrés :   Alez vous ant, allez, alés,   Soussy, Soing et Merencolie !     Se vous voulés que tout vostre deviengne ?   En me moustrant quelque joyeus samblant,   Ditez ce mot :  « Je vous tiens mon servant,   Servez si bien que contente m'en tiengne.
»   Devoir feray, comment qu'il m'en aviengne,   Tresloyalment, dez ores en avant   Se  vous voulés que tout vostre deviengne ?   Sans que Merci, ne Grace me soustiengne,   S'en Loyalté je faulz, ne tant ne quant,   Punissez moy tout a vostre talant ;   Et se bien sers, pour Dieu, vous en souviengne,   Se  vous voulés que tout vostre deviengne.
A l'autre huis,   Souvent m'envoye Esperance,   Et me tense,   Quant en tristesse je suis.
Jours et nuys,   Se lui demande alegence,   A l'autre huis   Souvent m'envoye Esperance.
Oncques puis   Que failli ma desirance,   De plaisance   Mon cueur et moy sommes vuys :   A l'autre huis   Souvent m'envoye Esperance.
Comme j'oy que chascun devise :   On n'est pas tousjours a sa guise ;   Beau chanter si ennuye bien ;   Jeu qui trop dure ne vault rien ;   Tant va le pot a l'eaue qui brise.
Il couvient que trop parler nuyse,   Se dit on, et trop grater cuise ;   Rien ne demeure en ung maintien,   Comme j'oy  que chascun devise !   Aprés chault temps vient vent de bise ;   Aprés hucques robbe de Frise ;   Le monde de passé revien ;   A son vouloir joue du sien   Tant entre gens layz que d'Eglise,   Comme j'oy  que chascun devise.
Ad ce premier jour de l'annee   De cueur, de corps et quanque j'ay,   Priveement estreneray   Ce qui me gist en ma pensee.
C'est chose que tendray cellee   Et que point ne descouvreray  Ad ce premier  jour de l'annee.
Avant que soit toute passee   L'annee je l'aproucheray,   Et puis a loisir conteray   L'ennuy qu'ay quant m'est eslongnee,   Ad ce premier  jour de l'annee.
Que voulez vous que plus vous die,   Jeunes assotez amoureux ?   Par Dieu, j'ay esté l'un de ceulx   Qui ont eu vostre maladie !   Prenez exemple, je vous prie,   A moy qui m'en complains et deulx ;   Que voulez vous que plus vous die   Jeunes assotez amoureux ?   Et pour ce, de vostre partie,   Se voulez croire mes conseulx,   D'abregier conseiller vous veulx   Voz faiz, en sens ou en folie :   Que voulez vous que plus vous die,   Jeunes assotez amoureux ?   Plusieurs y treuvent chiere lie   Maintesfoiz, et plaisans acueulx :   Que voulez vous que plus vous die,   Jeunes assotez amoureux ?   Mais au derrain, Merencolie   De ses huis fait passer les ceulx   En dueil et soussi, Dieu scet quieulx !   Lors ne chault de mort ou de vie.
Que voulez vous que plus vous die,   Jeunes assotez amoureux ?     A ce jour de saint Valentin,   Que prandré je, per ou non per ?   D'Amours ne quiers riens demander,   Pieça j'eus ma part du butin.
Veu que plus resveille matin   Ne vueil avoir, mais reposer,   A ce jour  de saint Valentin.
Jennes gens voisent au hutin   Leurs sens ou folie esprouver ;   Vieulx suis pour a l'escolle aller :   J'entans assés bien mon latin,   A ce jour  de saint Valentin.
Contre le trait de Faulceté,   Couvient harnoys de bonne espreuve,   Artillerie forgé neufve,   Chascun jour, en soutiveté.
A ! Jhesus, benedicite !   Nul n'est qui seurement se treuve   Contre le trait  de Faulceté.
Au derrain, fera Loyaulté   Faulseté de son penser veufve ;   Pour Raison fault que Dieu s'esmeuve,   Monstrant sa puissance et bonté   Contre le trait  de Faulceté.
En ne peut servir en deux lieux,   Choisir convient, ou ça, ou la ;   Au festu tire qui pourra   Pour prandre le pis ou le mieulx.
Qu'en dictes vous, jeunes et vieulx ?   Parle qui parler en vouldra :   En ne peut  servir en deux lieux.
Les faiz de ce monde sont tieulx :   Qui bien fera, bien trouvera ;   Chascun son paiement aura,   Tesmoing les Deesses et Dieux :   En ne peut  servir en deux lieux.
Quant tu es courcé d'autres choses,   Cueur, mieulx te vault en paix laisser,   Car s'on te vient araisonner,   Tost y treuves d'estranges gloses.
De ton desplaisir monstrer n'oses   A aucun, pour te conforter ;   Quant tu es courcé d'autres choses,   Cueur, mieulx te vault en paix laisser.
De tes levres les portes closes   Penses de saigement garder,   Que dehors n'eschappe Parler   Qui descuevre le pot aux roses :   Quant tu es courcé d'autres choses,   Cueur, mieulx te vault en paix laisser.
J'ayme qui m'ayme, autrement non ;   Et non pour tant, je ne hay rien,   Mais vouldroye que tout fust bien,   A l'ordonnance de Raison.
Je parle trop, las ! se faiz mon !   Au fort, en ce propos me tien :   J'ayme qui m'ayme, autrement non,   Et non pour tant je ne hay rien.
De pensees son chapperon   A brodé le povre cueur mien ;   Tout droit de devers lui je vien,   Et m'a baillé ceste chançon :   J'ayme qui m'ayme, autrement non,   Et non pour tant je ne hay rien.
Ce qui m'entre par une oreille,   Par l'autre sault, com est venu,   Quant d'y penser n'y suis tenu ;   Ainsi Raison le me conseille.
Se j'oy dire : vecy merveille,   L'ung est long, l'autre court vestu ;   Ce qui m'entre par une oreille,   Par l'autre sault, comme est venu.
Mais paine pert et se travaille,   Qui devant moy trayne ung festu ;   Comme ung chat, suis viel et chenu,   Legierement pas ne m'esveille :   Ce qui m'entre par une oreille,   Par l'autre sault, comme est venu.
Quelque chose derriere   Couvient tousjours garder,   On ne peut pas monstrer   Sa voulenté entiere.
Quant on est en frontiere   De Dangereux Parler,   Quelque chose derriere   Couvient tousjours garder.
Se Pensee legiere   Veult mots trop despencer,   Raison doit espargnier,   Comme la tresoriere :   Quelque chose derriere   Couvient tousjours garder.
Que cuidez vous qu'on verra,   Avant que passe l'annee ?   Mainte chose demenee   Estrangement,  ça et la.
Veu que des cy et des ja   Court merveilleuse brouee,   Que cuidez vous qu'on verra,   Avant que passe l'annee ?   Viengne que advenir pourra !   Chascun a sa destinee,   Soit que desplaise, ou agree ;   Quant nouveau monde viendra,   Que cuidez vous qu'on verra,   Avant que passe l'annee ?   Pour Estampes.
Je suis mieulx pris que par le doy,   Et fort enserré d'un anneau.
S'a fait ung visaige si beau,   Qui m'a tout conquesté a soy.
Je rougis et bien l'aparçoy,   Ainsi qu'un amoureux nouveau,   Je suis mieulx  pris que par le doy.
Et d'amourectes, par ma foy,   J'ay assemblé ung grant fardeau,   Qu'ay mussees soubz mon chappeau ;   Pour Dieu ! ne vous mocqués de moy :   Je suis mieulx  pris que par le doy.
Marché nul autrement   Avecques vous, Beauté,   Se de vous Loyaulté   N'a le gouvernement !   Puis que mes jours despens   A vous vouloir amer,   Et aprés m'en repens,   Qui en doit on blasmer ?   Riens, fors vous seullement,   A qui tiens féaulté,   Quant monstrés cruaulté,   Veu qu'Amour le deffent ;   Marché nul autrement   Avecques vous, Beauté.
As tu ce jour ma mort juree,   Soussy ? je te pry, tien te quoy,   Car a tort ma douleur, par toy,   Est trop souvent renouvellee.
A belle ensaigne desploiee,   Me cours sus, et ne sçay pourquoy ?   As tu ce jour ma mort juree,   Soussy ? je te pry, tien te quoy.
La guerre sera tost finee,   Se tu veulx, de toy et de moy,   Car je me rens, or me reçoy.
Hola ! paix, puis qu'elle est criee !   As tu ce jour  ma mort juree ?     Quant commanceray a voler,   Et sur elles me sentiray,   En si grant aise je seray   Que j'ay doubte de m'essorer.
Beau crier aura et leurrer,   Chemin de Plaisant Vent tendray,   Quant commanceray a voler,   Et sur elles me sentiray.
La mue m'a fallu garder   Par long temps ; plus ne le feray,   Puis que doulx temps et cler verray ;   On le me devra pardonner,   Quant  commanceray a voler.
Je congnois assez telz debas   Que l'ueil et le cueur ont entre eulx.
L'un dit : Nous serons amoureux,   L'autre dit : Je ne le vueil pas.
Raison s'en rit, disant tout bas :   Escoutez moy ces malleureux !   Je congnois assez telz debas   Que l'ueil et le cueur ont entre eulx.
Lors m'en vois, plus tost que le pas,   Et les tanse si bien tous deux   Que je les laisse treshonteux.
Maintesfois ainsi me combas ;   Je congnois  assez telz debas.
Cueur, que fais tu ? revenge toy   De Soussy et Merencolie ;   C'est deshonneur et vilenie   De lachement se tenir coy.
Je t'aideray, tant qu'est a moy,   Voulentiers ; or ne te fains mie.
Cueur, que fais tu ? revenge toy   De Soussy et Merencolie.
N'espergne riens, scez tu pourquoy ?   Pour ce qu'abregeras ta vie   Se lez tiens en ta compaignie :   Desconfitz les et prens leur foy.
Cueur,  que fais tu ? revenge toy.
Par lez portes dez yeulx et dez oreilles,   Que chascun doit bien sagement garder,   Plaisir Mondain va et vient, sans cesser,   Et raporte de diverses merveilles.
Pour ce, mon cueur, s'a Raison te conseilles,   Ne le laissez point devers toy entrer   Par lez portes dez yeulx et dez oreilles,   Que chascun doit bien sagement garder.
A celle fin que par lui ne t'esveilles,   Veu qu'il te fault desormais reposer,   Dy lui :  « Va t'en, sans jamais retourner,   Ne revien plus, car en vain te traveilles   Par  lez portes dez yeulx et dez oreilles ! »      A qui les vent on   Ces gueines dorees ?   Sont il achetees   De nouvel, ou non ?   Par prest, ou par don   En fait on livrees ?   A qui les vent on   Ces gueines dorees ?   Alant au pardon,   Je lez ay trouvees ;   De telles denrees,   C'est petit guerdon.
A qui  les vent on ?     A qui vendez vous voz coquilles   Entre vous, amans pelerins ?   Vous cuidez bien, par voz engins,   A tous pertuis trouver chevilles.
Sont ce coups d'esteufs ou de billes   Que ferez, tesmoing voz voisins ?   A qui vendez vous voz coquilles   Entre vous, amans pelerins ?   On congnoist tous voz tours d'estrilles   Et bien clerement voz latins ;   Trotés, reprenés voz patins,   Et troussés voz sacs et voz quilles ;   A qui  vendez vous voz coquilles ?     Envoyez nous un doulz regart   Qui nous conduie jusqu'a Blois,   Nous le vous rendrons quelque fois,   Quoy que l'atente nous soit tart.
Puis qu'en emportés l'estandart   De la Doulceur, que bien congnois,   Envoyez nous un doulz regart   Qui nous conduie jusqu'a Blois.
Et pry Dieu que toutez vous gart,   Et vous doint bons jours, ans et mois,   A voz desirs, vouloirs  et chois ;   Aquittez vous de vostre part :   Envoyez  nous un doulz regart.
Pour ce qu'on joute a la quintaine   A Orleans, je tire a Blois ;   Je me sens foulé du harnois,   Et veulx reprandre mon alaine.
Raisonnable cause m'y maine,   Excusé soye ceste fois,   Pour ce qu'on joute a la quintaine   A Orleans, je tire a Blois.
Je vous promet que c'est grant paine   De tant faire  « baille lui bois » :   Eslongner quelque part du mois   Vault mieulx, pour avoir teste saine,   Pource  qu'on joute a la quintaine.
Des arreraiges de Plaisance,   Dont trop endebté m'est Espoir,   Se quelque part j'en peusse avoir,   Du surplus donnasse quictance.
Mais, au pois et a la balance,   N'en puis que bien peu recevoir   Des arreraiges de Plaisance,   Dont trop endebté m'est Espoir.
Usure ou perte de chevance   Mectroye tout a non chaloir,   Se je savoye, a mon vouloir,   Recouvrer prestement finance   Des arreraiges  de Plaisance.
Rescouez ces deux povres yeulx   Qui tant ont nagé en Plaisance   Qu'ilz se nayent sans recouvrance ;   Je les tiens mors ou presque tieulx.
Vidés les tost, se vous ait Dieulx,   En la sentine d'Alegeance ;   Rescouez ces deux povres yeulx   Qui tant ont nagé en Plaisance.
Courés y tous, jennes et vieulx,   Et a cros de bonne Esperance,   De les tirer hors c'om s'avance !   Chascun y face qui mieulx mieulx :   Rescouez  ces deux povres yeulx !     A recommancer de plus belle,   J'en voy ja les adjournemens   Que font, vers vieulx et jennes gens,   Amours et la saison nouvelle.
Chascun d'eulx, aussi bien lui qu'elle,   Sont tous aprestés sur les rens   A recommancer  de plus belle.
Comme toute la chose est telle,   Je congnois telz esbatemens   Assez, de pieça m'y entens,   Ce n'est que ancienne querelle   A recommancer  de plus belle.
Ainsi doint Dieux a mon cueur joye,   En ce que souhaidier vouldroye,   Et a mon penser reconfort,   Comme voulentiers prisse accort   A Soussy qui tant me guerroye.
Mais remede n'y trouveroye,   Et qui pis est, je n'oseroye   Descouvrir les maulx qu'ay a tort ;   Ainsi doint Dieux a mon cueur joye   En ce que souhaidier vouldroye,   Et a mon penser reconfort.
Quant je lui dy : Dieu te convoye,   Lesse m'en paix, va t'en ta voye ;   Par ton enchantement et sort   Gueres mieulx ne vaulx vif que mort,   Je languis quelque part que soye ;   Ainsi  doint Dieux a mon cueur joye !     Maudit soit mon cueur, se j'en mens !   Quant a mon lesir estre puis   Et avecques Pensee suis,   En mez maulx prens alegemens.
Car Soussis, plains d'encombremens,   Boutons hors et leur fermons l'uis !   Maudit soit mon cueur, se j'en mens,   Quant a mon lesir estre puis.
Assez y treuve esbatemens,   Lors lui dy :  « Ma maistresse, et puis   Serons nous ainsi jours et nuis ?   G'y donne mes consentemens.
»   Maudit  soit mon cueur, se j'en mens !     En la querelle de Plaisance,   J'ay veu le rencontre des yeulx   Qui estoient, ainsi m'aid Dieux,   Tous pres de combatre a oultrance.
Rangez par si belle ordonnance   Qu'on ne sauroit deviser mieulx,   En la querelle de Plaisance,   J'ay veu le rencontre des yeulx.
S'Amours n'y mectent pourveanse,   De pieça je les congnois tieulx   Qu'au derrenier, jennes ou vieulx,   Mourront tous, par leur grant vaillance,   En la  querelle de Plaisance.
De la maladie des yeulx   Feruz de pouldre de Plaisir,   Par le vent d'Amoureux Desir,   Est fort a guerir, se m'aid Dieux.
Toutes gens, et jeunes, et vieulx,   S'en scevent bien a quoy tenir   De la maladie des yeulx   Feruz de pouldre de Plaisir.
Je n'y congnois remedes tieulx   Que hors de presse soy tenir   Et la compaignie fuir ;   Qui plus en saura dye mieulx   De la  maladie des yeulx !     Par m'ame, s'il en fust en moy,   Soussi, Dieu scet que je feroye !   Moy et tous, de toy vengeroye :   Il y a bien rayson pour quoy.
Riens ne dy qu'ainsi que je doy,   Et telle est la voulenté moye.
Par m'ame, s'il en fust en moy,   Soussi, Dieu scet que je feroye !   Un chascun se complaint de toy,   Pour ce, voulentiers fin prendroye   Avecques toy, se je povoye ;   Je n'y vois qu'a la bonne foy,   Par m'ame,  s'il en fust en moy !     Mon cueur se plaint qu'il n'est payé   De sez despens, pour son traveil   Qu'il a porté, si nompareil   Qu'onquez tel ne fut essayé.
Son payement est delayé   trop longtemps ; sur ce quel conseil ?   Mon cueur se plaint qu'il n'est payé   De sez despens, pour son traveil.
Puis qu'il n'est de gages rayé   Mais prest en loyal apareil   Autant que nul soubz le soleil,   Se mieulx ne peut, soit defrayé ;   Mon cueur  se plaint qu'il n'est payé.
Ou Loyaulté me payera   Dez servicez qu'ay fais sans faindre,   Ou j'auray cause de me plaindre,   Qui mon guerdon delayera.
Bon Droit pour moy tant criera   Qu'aux cieulz fera sa vois ataindre,   Ou Loyaulté me payera   Dez services qu'ay fais sans faindre.
Quant Fortune s'effrayera,   Dieu a povoir de la reffraindre ;   Et Rayson, qui ne doit riens craindre,   De moy aider s'essayera,   Ou Loyaulté  me payera.
Mon cuer, n'entrepren trop de choses.
Tu peus penser ce que tu veulz,   Et faire selon que tu peuz,   Et dire ainsi comme tu oses.
Qui vouldront sur ce trouver gloses,   Je m'en rapporteray a eulz :   Mon cuer,  n'entrepren trop de choses.
Se ces raisons garder proposes,   Tu feras bien, par mes conseulz ;   Laisse les embesoingnez seulz,   Il est temps que tu te reposes :   Mon cuer,  n'entrepren trop de choses.
Comment ce peut il faire ainsy   En une seulle creature,   Que tant ait des biens de nature,   Dont chascun en est esbahy ?   Oncques tel chief d'euvre ne vy   Mieulx acomply, oultre mesure ;   Commant ce peut il faire ainsy   En une seulle creature !   Mes yeulx cuiday qu'eussent manty,   Quant apporterent sa figure   Devers mon cuer, en pourtraiture ;   Mais vray fut, et plus que ne dy.
Commant  ce peut il faire ainsy ?     Ne m'en racontez plus, mes yeulx,   De Beaulté que vous prisez tant,   Car plus voys ou monde vivant,   Et mains me plaist, ainsi m'aist Dieux.
Trouver je ne me sçay en lieux   Qu'il m'en chaille, ne tant ne quant :   Ne m'en racontez plus, mes yeulx,   De Beaulté que vous prisez tant.
Qu'est ce cy ? deviens je des vieux ?   Ouy certes : d'or en avant   J'ay fait mon karesme prenant,   Et jeusne de tous plaisirs tieulx :   Ne m'en  racontez plus, mes yeulx !     Si hardis, mez yeulx,   De riens regarder   Qui me puest grever,   Qu'en valés vous mieulx ?   Estroit, se m'aid Dieux,   Vous pense garder   Si hardis, mez yeulx,   De riens regarder.
Vous devenés vieulx,   Et tous jours troter   Voulez, sans cesser ;   Ne soyez plus tieulx,   Si hardis,  mez yeulx !     Mon cueur, pour vous en garder,   De mez yeulx qui tant vous temptent   Afin que devers vous n'entrent,   Faitez lez portes fermer.
S'il vous viennent raporter   Nouvellez, pensez qu'il mentent,   Mon cueur, pour vous en garder,   De mez yeulx qui tant vous temptent.
Mensongez scevent conter   Et trop de plaisir se vantent,   Folz sont qui en eulx s'atendent,   Ne lez veuillez escouter,   Mon cueur,  pour vous en garder.
N'est ce pas grant trahison   De mes yeulx en qui me fye,   Qui me conseillent folye   Maintes foys, contre raison ?   Que male part y ait on   D'eulx et de leur tromperie !   N'est ce pas grant trahison   De mes yeulx en qui me fye ?   Mieulx me fust en ma maison   Estre seul a chiere lye,   Qu'avoir telle compaignie   Qui me bat de mon baston ;   N'est ce pas  grant trahison ?     Rendez compte, Viellesse,   Du temps mal despendu   Et soctement perdu   Es mains dame Jeunesse.
Trop vous court sus Foiblesse ;   Qu'est Povair devenu ?   Rendez compte, Viellesse,   Du temps mal despendu.
Mon bras en l'arc se blesse   Quant je l'ay estandu ;   Par quoy j'ay entendu   Qu'il couvient que jeu cesse :   Rendez compte, Viellesse,   Du temps mal despendu.
Tout vous est, en destresse,   Desormais chier vendu :   Rendez compte, Viellesse,   Du temps mal despendu.
Des tresors de Liesse   Vous sera peu rendu,   Riens qui vaille ung festu ;   N'avez plus que Sagesse ;   Rendez compte,  Viellesse !    Du duc d'Orleans.
Mais que mon propos ne m'enpire,   Il ne me chault des faiz d'Amours,   Voisent a droit, ou a rebours,   Certes je ne m'en fais que rire.
En ne peut de riens m'escondire,   Aide ne requiers, ne secours,   Mais que mon propos ne m'enpire,   Il ne me chault des faiz d'Amours.
Quant j'oy ung amant qui souspire,   A, ha ! dis je, vela des tours   Dont usay en mes jennes jours.
Plus n'en vueil, bien me doit souffire,   Mais que  mon propos ne m'enpire.
Responce d'Orleans.
C'est une dangereuse espergne   D'amasser tresor de regrés ;   Qui de son cueur les tient trop pres,   Il couvient que mal lui en preigne.
Veu qu'ilz sont si oultre l'enseigne,   Non pas assez nuysans, mais tres,   C'est une dangereuse espergne   D'amasser tresor de regrés.
Se je mens, que l'en m'en repreigne ;   Soient essaiez, puis aprés   On saura leurs tourmens segrés ;   Qui ne m'en croira, si l'apreigne :   C'est une  dangereuse espergne.
A Fredet.
Le fer est chault, il le fault batre,   Vostre fait que savez va bien ;   Tout le saurez, sans celer rien,   Se venez vers moy vous esbatre.
Il a convenu fort combatre,   Mais, s'il vous plaist, parfait le tien :   Le fer est chault, il le fault batre,   Vostre fait que savez va bien.
Convoitise vouloit rabatre   Escharsement et trop du sien ;   Mais ung peu j'ay aidié du mien,   Qui l'a fait cesser de debatre :   Le fer est chault,  il le fault batre.
Responce audit Fredet.
Se regrettez voz dolens jours,   Et, je regrette mon argent   Que j'ay delivré franchement,   Cuidant de vous donner secours.
Se ne sont pas lez premiers tours   Dont Convoitise sert souvent ;   Se regrettés voz dolens jours,   Et, je regrette mon argent.
Mais se vous n'avez voz amours,   Puis que Convoitise vous ment,   Le mien recouvreray briefment,   Ou mettray le fait en droit cours,   Se regrettés  voz dolens jours.
Rondel a Daniel.
Vous dictes que j'en ayme deulx,   Mais vous parlez contre raison ;   Je n'ayme fors ung chapperon   Et ung couvrechef : plus n'en veulx.
C'est assez pour ung amoureux ;   Mal me louez, ce faictes mon :   Vous dictes que j'en ayme deux,   Mais vous parlez contre raison.
Certes, je ne suis pas de ceulx   Qui par tout veulent a foison   Eulx fournir, en toute saison.
N'en parlez plus, j'en suis honteux :   Vous dictes que  j'en ayme deulx !     Celle que je ne sçay nommer   Com a mon gré desireroye,   Ce jour de l'an, de biens et joye   Plaise a Dieu de vous estrener.
S'amie vous veuil apeller,   Trop simple nom vous bailleroye,   Celle que je ne sçay nommer   Com a mon gré desireroye.
De ma dame nom vous donner,   Orguilleuse je vous feroye ;   Maistresse point ne vous vouldroye ;   Comment dont doy je a vous parler,   Celle  que je ne sçay nommer ?     A ce jour de saint Valentin,   Que l'en prent per par destinee,   J'ay choisy, qui tresmal m'agree,   Pluye, vent et mauvais chemin.
Il n'est de l'amoureux butin   Nouvelle ne chançon chantee,   A ce jour de saint Valentin,   Que l'en prent per par destinee.
Bourges me donne ce tatin,   Et a plusieurs de ma livree ;   Mieulx vauldroit en chambre natee   Dormir, sans lever sy matin,   A ce jour  de saint Valentin.
D'Orlians.
Ce n'est pas par ypocrisie,   Ne je ne suis point apostat   Pour tant se change mon estat   Es derreniers jours de ma vie.
J'ay gardé, ou temps de jeunesse,   L'observance des amoureux.
Or m'en a bouté hors Viellesse,   Et mis en l'ordre douloreux   Des chartreux de Merencolie,   Solitaire, sans nul esbat ;   A briefz motz, mon fait va de plat,   Et pource, ne m'en blasmés mye,   Ce n'est pas  par ypocrisie.
De Monseigneur d'Orleans.
A quiconque plaise ou desplaise,   Quant Vieillesse vient les gens prendre,   Il couvient a elle se rendre   Et endurer tout son malaise.
Nul ne puet faire son devoir   De garder d'Amours l'observance,   Quant, avecques son bon vouloir,   Il a povreté de puissance.
Plus n'en dy, mieulx vault que me taise,   Car j'en ay a vendre et revendre ;   Ung chascun doit son fait entendre ;   Qui ne puet ne puet, si s'appaise,   A quiconque  plaise ou desplaise.
Orleans.
Les malades cueurs amoureux   Qui ont perdu leurs appetis,   Et leurs estomacs refroidis   Par soussis et maulx douloureux,   Diete gardent sobrement,   Sans faire exces de Trop Douloir ;   Chaulx electuaires souvent   Usent de Conforté Vouloir ;   Sucres de Penser Savoureux,   Pour renforser leurs esperiz ;   Ainsi peuent estre gueriz,   Et hors de Danger langoureux,   Les malades cueurs  amoureux.
Recepte.
Pour tous voz maulx d'amours guerir,   Prenez la fleur de Souvenir   Avec le just d'une ancollie,   Et n'obliés pas la soussie,   Et meslez tout en Desplaisir.
L'erbe de Loing de son desir,   Poire d'Angoisse pour refreschir,   Vous envoye Dieu, de vostre amye,    Pour tous voz maulx d'amours guerir.
Pouldre de Plains pour adoucir,   Feille d'Aultre que vous choisir,   Et racine de Jalousie,   Et de tretout la plus partie   Mectés au cuer, avant dormir,   Pour tous  voz maulx d'amours guerir.
Puis que tu t'en vas,   Penser, en message,   Se tu fais que sage,   Ne t'esgare pas.
Au mieulx que pourras,   Pren le seur passage,   Puis que tu t'en vas,   Penser, en message.
Tout beau, pas a pas,   Reffrain ton courage,   Qu'en si long voyage   Ne deviengnes las,   Puis que  tu t'en vas.
L'ueil et le cuer soient mis en tutelle,   Sitost qu'ilz sont rassotez en amours :   Combien qu'il a plusieurs qui font les lours   Et ont trouvé contenance nouvelle,   Pour mieulx embler priveement Plaisance,   Mommerie, sans Parler de la bouche,   En beaux abiz d'or cliquant d'Acointance,   Soubz visieres de Semblant qu'on n'y touche,   Faignent souvant l'amoureuse querelle.
Ainsi l'ay veu faire en mes jennes jours ;   Vestu m'y suis a droit et a rebours.
Je jangle trop, au fort, je me rapelle ;   L'euil et le cuer  soient mis en tutelle !     Chose qui plaist est a demi vendue,   Quelque cherté qui coure par païs ;   Jamais ne sont bons marchans esbayz,   Tousjours gaignent a l'alee ou venue.
Car, quant les yeulx qui sont facteurs du cueur,   Voyent Plaisir a bon marchié en vente,   Qui les tiendroit d'achatter leur bon eur ?   Et deussent ilz engager biens et rente,   Et a rachact toute leur revenue !   De lascheté seroient bien trays,   Et devroient d'Amours estre hays !   Marchandise doit estre maintenue :   Chose qui plaist  est a demi vendue.
Chose qui plaist est a demi vendue,   A bon compte souvent, ou chierement ;   Qui du marchié le denier a Dieu prent,   Il n'y peut plus mectre rabat ne creue.
D'en debatre n'est que paine perdue ;   Prenez ore qu'aprés on s'en repent,   Chose qui plaist est a demy vendue,   A bon compte souvent, ou chierement.
S'aucun aussi monstre sa retenue,   Et au bureau va faire le serment,   Les officiers n'y font empeschement,   Mais demandent tantost la bien venue :   Chose qui plaist  est a demy vendue.
De Monseigneur d'Orleans.
L'abit le moyne ne fait pas,   L'ouvrier se congnoist a l'ouvrage   Et plaisant maintien de visage   Ne monstre pas toujours le cas.
Aler tout soubrement le pas,   N'est que contrefaire le sage :   L'abit le moine ne fait pas,   L'ouvrier se congnoist a l'ouvrage.
Soubtil sens couchié par compas,   Enveloppé en beau langage,   Musse le vouloir du courage ;   Cuidier deçoit en mains estas :   L'abit le moine  ne fait pas.
De Monseigneur d'Orleans.
De fol juge brefve sentence ;   On n'y saroit remedyer   Quant l'advocat Oultrecuidyer,   Sans raison, maintesfoiz sentence.
Aprés s'en repent et s'en tence :   C'est tart, et ne se puet widyer.
De fol juge  brefve sentence.
Fleurs portent odeur ; et sentence   Et savoir vient d'estudyer ;   Ce n'est ne d'anuyt ne d'yer.
J'en dy ce que mon cuer sent en ce :   De fol juge  brefve sentence.
De Monseigneur.
Crié soit a la clochete,   Par les rues, sus et jus,   Fredet ! On ne le voit plus ;   Est il mis en oubliete ?   Jadis il tenoit bien conte   De visiter ses amis,   Est il roy, ou duc, ou conte   Quant en oubly les a mis ?   Banny a son de trompete,   Comme marié confus,   Entre chartreurs, ou reclus,   A il point fait sa retrete ?   Crié soit  a la clochete !   Orleans.
En l'ordre de mariage   A il desduit ou courrous ?   Commant vous gouvernez vous ?   Y devient on fol, ou sage ?   Soit aux vielx ou jeunes d'age,   Rapporter m'en vueil a tous !   En l'ordre de mariage   A il desduit ou courrous ?   Le premier an, c'est la rage,   Tant y fait plaisant et douls ;   Aprés...
j'ay la tous   Cesser me fait de langage,   En l'ordre  de mariage.
Monseigneur d'Orlians.
Dedens l'abisme de douleur,   Sont tourmentées povres ames   Des amans ; et, par Dieu, mes Dames,   Vous leur portez trop de rigueur.
Ostez les de ceste langueur   Ou ilz sont en maulx et diffames,   Dedens  l'abisme de douleur.
Se n'y monstrez vostre doulceur,   Vous en pourrez recevoir blasmes ;   Tost orra prieres de fames   Dangier, des dyables le greigneur,   Dedens  l'abisme de douleur.
Et ne cesserez vous jamais ?   Tousjours est a recommancer ;   C'est folie d'y plus penser,   Ne s'en soussier desormais.
Plus avant j'en diroye mais,   Rien n'y vault flacter ne tanser :   Et ne cesserez vous jamais ?   Tousjours est a recommancer.
Passez a plusieurs moys des Mays   Qu'Amour vous vouldrent avanser ;   Mal les voulez recompanser,   En servant de telz entremais :   Et ne cesserez  vous jamais ?     Qu'il ne le me font   Pour voir que feroye   Et se je sauroye   Leur donner le bont !   Puisque telz ilz sont,   Affin qu'on les voye,   Qu'il ne le me font   Pour voir que feroye !   Droit a droit respont,   Payer les vouldroye   De telle monnoye   Qu'il desserviront ;    Qu'il ne le me font !     Les en voulez vous garder   Ces rivieres de courir   Et grues prendre et tenir   Quant hault les veez voler ?   A telles choses muser   Voit on folz souvent servir :   Les en voulez vous garder   Ces rivieres de courir ?   Laissez le temps tel passer   Que Fortune veult souffrir,   Et les choses avenir   Que l'en ne scet destourber.
Les  en voulez vous garder ?     Vous vistes que je veoye   Ce que je ne vueil descouvrir,   Et congnustes, a l'ueil ouvrir,   Plus avant que je ne vouloye.
L'ueil d'embusche saillit en voye,   De soy retraire n'eust lesir,   Vous vistes que je le veoye   Ce que je ne vueil descouvrir.
Trop est saige qui ne foloye,   Quant on est es mains de Plaisir,   Qui lors vint vostre cueur saisir   Et fist comme pieça souloye ;   Vous  vistes que je le veoye.
La veez vous la, la lyme sourde,   Qui pense plus qu'elle ne dit ?   Souventesfoiz s'esbat et rit   A planter une gente bourde.
Contrefaisant la coquelourde,   Soubz ung malicieux abit,   La veez vous la, la lyme sourde   Qui pense plus qu'elle ne dit ?   Quelle part que malice sourde,   Tost congnoist s'il y a prouffit.
Benoist en soit le saint Esprit   Qui de si finete me hourde !   La veez vous  la, la lyme sourde ?     Helas ! et qui ne l'aymeroit   De Bourbon le droit heritier,   Qui a l'estomac de papier   Et aura la goute de droit !   Se Lymosin ne lui aidoit,   Il mourroit, tesmoing Villequier.
Helas, et qui ne l'aymeroit   De Bourbon le droit heritier ?   Jamais plus hault ne sailliroit,   S'elle lui monstroit ung dangier ;   Et pource, Fayete et Gouffier,   Aidiez chascun en vostre endroit :   Helas !  et qui ne l'aymeroit ?     Dieu vous envoye pascience,   Gentil conte Cleremondois,   Vous congnoissiez, a ceste fois,   Qu'est d'amoureuse penitance.
Puis qu'estes hors de la presance   De celle que bien je congnois,   Dieu vous envoye pascience,   Gentil conte Cleremondois.
Vouer vous povez aliance   A la riche, comme je croys ;   Ne vous trouverez de ce mois,   Las ! trop estes loing d'alegence ;   Dieu vous  envoye pascience.
Sauves toutes bonnes raisons,   Mieulx vault mentir pour paix avoir   Qu'estre batu pour dire voir ;   Pour ce, mon cuer, ainsi faisons.
Riens ne perdons, se nous taisons   Et se jouons au plus savoir ;   Sauves toutes bonnes raisons,   Mieulx vault mentir pour paix avoir.
Parler boute feu en maisons   Et destruit paix, ce riche avoir :   On aprent a taire et a veoir,   Selon les temps et les saisons,   Sauves  toutes bonnes raisons.
Il souffist bien que je le sache,   Sans en enquerir plus avant ;   Car se tout aloye disant,   On vous pourroit bien dire : actache.
Nul de la langue ne m'arrache   Ce qu'en mon cuer je voys pensant ;   Il souffist bien que je le sache,   Sans en enquerir plus avant.
Ainsi qu'en blanc pert noire tache,   Vostre fait est si apparant   Que m'y treuve trop cognoissant ;   Qui est descouvert, mal se cache :   Il souffist  bien que je le sache.
Pense de toy   Dorenavant,   Du demourant   Te chaille poy.
Ce monde voy   En enpirant,   Pense de toy   Dorenavant.
Regarde et oy,   Va peu parlant ;   Dieu tout puissant   Fera de soy.
Pense  de toy.
Ce n'est riens qui ne puist estre,   On voit de plus grans merveilles   Que de baster aus corneilles   Lez mariz et l'erbe pestre.
Car de jouer tours de maistre   Femmes sont lez nonpareilles ;   Ce n'est riens qui ne puist estre,   On voit de plus grans merveilles.
Tant aux huis, comme aux fenestres,   En champs, jardins ou en trailles,   Par tout ont yeulx et oreilles,   Soit a destre ou a senestre ;   Ce n'est  riens qui ne puist estre.
Or est de dire : Laissez m'en paix,   Et tout plain de : Rien ne m'est plus,   Mes propos sont en ce conclus   Qu'ainsi demourray desormais.
De s'entremettre de mez fais,   Je n'en requier nullez ne nuls,   Or est de dire : Laissez m'en paix,   Et tout plain de : Rien ne m'est plus.
Fortune, par sez faulz atrais,   En pipant, a pris a la glus   Mon cueur, et en soussi reclus   Se tient, sans departir jamais.
Or est  de dire : Laissez m'en paix.
C'est grant paine que de vivre en ce monde,   Encore esse plus paine de mourir ;   Si convient il, en vivant, mal souffrir,   Et au derrain, de mort passer la bonde.
S'aucune foiz joye ou plaisir abonde,   On ne les peut longuement retenir.
C'est grant paine que de vivre en ce monde,   Encore esse plus paine de mourir.
Pour ce, je vueil comme fol qu'on me tonde   Se plus pense, quoy que voye a venir,   Qu'a vivre bien et bonne fin querir.
Las ! il n'est rien que Soussy ne confonde ;   C'est grant  paine que de vivre en ce monde !     En vivant en bonne esperance,   Sans avoir desplaisance, ou dueil,   Vous aurez brief, a votre vueil,   Nouvelle plaine de plaisance.
De guerre n'avons plus doubtance.
Mais tousjours gracieux acueil,   En vivant en bonne esperance,   Sans avoir desplaisance, ou dueil.
Tous nouveaulx revendrons en France,   Et quant me reverrés a l'ueil,   Je suis tout autre que je sueil ;   Au mains j'en fais la contenance,   En vivant  en bonne esperance.
Orlians a Cecille.
Vostre esclave et serf, ou que soye,   Qui trop ne vous puis mercier,   Quant vous a pleu de m'envoyer   Le don qu'ay receu a grant joye !   Tel que dy et plus, se povoye,   Me trouverés, a l'essaier,   Vostre esclave et serf, ou que soye,   Qui trop ne vous puis mercier.
Paine mectray que brief vous voye,   Et toust arez, sans delaier,   Chose qui est sus le mestier,   Qui vous plaira ; plus n'en diroye.
Vostre esclave  et serf, ou que soye.
Tellement quellement   Me faut le temps passer,   Et soucy amasser   Maintesfoiz, mallement.
Quant ne puis nullement   Ma fortune casser,   Tellement quellement   Me faut le temps passer.
J'iray tout bellement,   Pour paour de me lasser,   Et sans trop m'en lasser   Ou monde follement,   Tellement  quellement.
A tout bon compte revenir   Couvendra, qui qu'en rie ou pleure ;   Et ne scet on le jour, ne l'eure ;   Souvent en devroit souvenir.
Prenez qu'on ait dueil ou plaisir,   En brief temps, ou longue demeure,   A tout bon compte revenir   Couvendra, qui qu'en rie ou pleure.
Las ! on ne pense qu'a suyr   Le monde qui toujours labeure,   Et quant on cuide qu'il sequeure,   Au plus grant besoing vient faillir   A tout bon compte  revenir.
« Vous estes paié pour ce jour,   Puis qu'avez eu ung doulx regart.
»   Devant ung ancien regnart   Tost est apparceu ung tel tour.
Quant on a esté a sejour,   Ce sont les gaiges de musart :    « Vous estes paié pour ce jour,   Puis qu'avez eu ung doulx regart.
»   Il souffist pour vostre labour :   Et s'aprés on vous sert de l'art,   Prenez en gré, maistre coquart,   Ce n'est qu'un restraintif d'amour :    « Vous estes  paié pour ce jour ».
Puis qu'estes en chaleur d'amours,   Pour Dieu, laissez voir vostre orine ;   On vous trouvera medecine   Qui briefment vous fera secours.
Trop tost, oultre le commun cours,   Vous bat le cuer en la poictrine :   Puis qu'estes en chaleur d'amours   Pour Dieu, laissez veoir vostre orine.
La fievre blanche ses sejours   A fait : se voulez que termine   Et que plus ne vous soit voisine,   Repousez vous pour aucuns jours,   Puis qu'estes  en chaleur d'amours.
Saint Valentin, quant vous venez   En Karesme au commancement,   Receu ne serez vrayement   Ainsi que acoustumé avez.
Soussy et Penance amenez :   Qui vous recevroit lyement,   Saint Valentin, quant vous venez   En Karesme au commancement ?   Une autresfoiz vous avancez   Plus tost, et alors toute gent   Vous recuilliront autrement ;   Et pers a choysir amenez,   Saint Valentin,  quant vous venez !     Saint Valentin dit :  « Veez me ça   Et apporte pers a choysir ;   Viengne qui y devra venir,   C'est la coustume de pieça.
»   Quant le jour des Cendres  « hola »   Respond, auquel doit on faillir ?   Saint Valentin dit :  « Veez me ça   Et apporte pers a choisir.
»   Au fort, au matin couvendra   En devocion se tenir,   Et aprés disner a loisir   Choisisse qui choisir vouldra.
Saint Valentin  dit :  « Veez me ça.
»      A trompeur trompeur et demi ;   Tel qu'on seme couvient cuillir ;   Se mestier voy partout courir,   Chascun y joue et moy aussi.
Dy je bien de ce que je dy ?   De tel pain souppe fault servir,   A trompeur trompeur et demi ;   Tel qu'on seme couvient cueillir.
Et qui n'a pas langaige en lui   Pour parler selon son desir,   Ung truchement lui fault querir ;   Ainsi, ou par la, ou par cy,   A trompeur  trompeur et demi.
Baillez lui la massue   A celui qui cuide estre   Plus subtil que son maistre,   Et sans raison l'argue,   Ou il sera beste mue   Quant on l'envoira pestre :   Baillez  lui la massue.
Quoy qu'il regibe ou rue,   Si sault par la fenestre ;   Comme s'il vint de nestre   Sera chose esperdue :   Baillez  lui la massue.
Ubi supra  N'en parlons plus   Des tours cornulz   Et cetera.
Non est cura  De telz abuz ;   Ubi supra   N'en parlons plus.
Mala jura  Sont suspendus   Ou deffendus,   Et repliquaUbi  supra.
Noli me tangere,  Faulte de serviteurs,   Car bonté de seigneurs   Ne les scet frangere.
Il vous fault regere  En craintes et rigueurs ;   Noli me tangere,   Faulte de serviteurs.
De hault erigere  Trop tost en grans faveurs,   Ce ne sont que foleurs ;   Bien m'en puis plangere :   Noli me  tangere.
Pres la, briquet aus pendantes oreilles,   Tu scez que c'est de deduit de gibier,   Au derrenier tu auras ton loyer,   Et puis seras viande pour corneilles.
Tu ne fais pas miracles, mais merveilles,   Et as ayde pour te bien ensaigner ;   Pres la, briquet aus pendantes oreilles,   Tu scez que c'est de deduit de gibier.
A toute heure diligemment traveilles,   Et en chasse vaulz autant q'un limier,   Tu amaines, au tiltre de levrier,   Toutez bestes, et noires et vermeilles :   Pres la,  briquet aus pendantes oreilles !     Or s'y joue qui vouldra :   Qui me change, je le change ;   Nul ne le tiengne chose estrange   D'avoir selonc qu'il fera !   Quant par sa faulte sera,   Gré ne dessert, ne louange ;   Or s'y joue qui vouldra,   Qui me change, je le change.
Puis que advisé on l'en a   Et a raison ne se range,   S'aprés s'elle se revange   Le tort a qui demourra ?   Or s'y joue  qui vouldra.
Gardez vous de mergo,   Trompeurs faulz et rusés,   Qui lez gens abusés   Maintesfois a tergo.
En tous lieus ou pergo,   Fort estes acusés.
Gardez vous de mergo,   Trompeurs faulz et rusés.
Mercy dit : abstergo  Lez faultes dont usés,   Mais que lez refusés ;   Avisez vous ergo.
Gardez  vous de mergo.
Quant n'ont assez fait dodo,   Cez petitz enfanchonnés,   Il portent soubz leurs bonnés   Visages plains de bobo.
C'est pitié s'il font jojo   Trop matin, lez doulcinés,   Quant n'ont assez fait dodo,   Ces petitz enfanchonnés.
Mieulx amassent a gogo   Gesir sur molz coissinés,   Car il sont tant poupinés !   Helas ! che gnogno, gnogno,   Quant  n'ont assez fait dodo.
Procul a nobis  Soyent ces trompeurs,   Dentur aus flateurs   Verba pro verbis,   Sicut pax vobis ;   Et tendent ailleurs.
Procul a nobis   Soyent ces trompeurs.
Non semel sed bis,  Et dez fois plusieurs,   Sont loups ravisseurs   Soubz peauls de brebis.
Procul  a nobis !    Faulcette confite   En plaisant parler,   Laissez la aler,   Car je la despite !   Ce n'est que redite   De tant l'esprouver,   Faulcete confite   En plaisant parler.
Et quant on s'aquitte   Plus de l'amender,   Pis la voy ouvrer ;   C'est chose maudite,   Faulcete  confite !     Il fauldroit faire l'arquemie,   Qui vouldroit forger Fauceté   Tant qu'elle devint Loyauté,   Quant en malice est endurcie !   C'est rompre sa teste en folie,   Et temps perdre en oysiveté.
Il fauldroit faire l'arquemie,   Qui vouldroit forger Fauceté.
Plus avant qu'on y estudie,   Et meins y congnoit on seurté,   Car de faire de mal bonté   L'un a l'autre est trop contrarie.
Il faudroit  faire l'arquemie.
En changeant mes appetiz,   Je suis tout saoul de blanc pain,   Et de menger meurs de fain   D'un fres et nouveau pain bis.
A mon gré, ce pain faitiz   Est ung mourceau souverain.
En changeant mes appetiz,   Je suis tout saoul de blanc pain.
S'il en fust a mon devis,   Plus tost anuyt que demain   J'en eusse mon vouloir plain,   Car grant desir m'en est pris,   En changeant  mes appetiz.
Responce de Orleans.
Pour mectre a fin vostre doleur,   Ou pour le present je vous voy,   Descouvrez moy   Tout vostre fait, car, sur ma foy,   Je vous secourray de bon cueur ;   Plus avant offrir ne vous puis,   Fors que je suis   Prest de vous ayder a toute heure,   A vous bouter hors des ennuys   Que, jours et nuys,   Dictes qu'avec vous font demeure.
Quant vous tenez mon serviteur,   Et vostre doleur apparçoy,   Montrer au doy   On me devroit, se tenir quoy   Vouloye, comme faynt seigneur,   Pour mectre  a fin vostre doleur.
Aprés l'escadre route,   Mectons a sacquement   Annuyeulx Pensement   Et sa brigade toute.
Il crye : Volte route,   Ralions nostre gent,   Aprés  l'escadre route.
Se Loyauté s'y boute,   Par advis, saigement,   Crye gaillerdement :   Da ly brusque, sans doubte,   Aprés l'escadre  route.
Ce mois de May, ne joyeux, ne dolent   Estre ne puis ; auffort, vaille que vaille,   C'est le meilleur que de riens ne me chaille,   Soit bien ou mal, tenir m'en fault content.
Je lesse tout courir a val le vent,   Sans regarder lequel bout devant aille ;   Ce mois de May, ne joyeux, ne dolent   Estre ne puis ; auffort, vaille que vaille !   Qui Soussy suyt, au derrain s'en repent ;   C'est ung mestier qui ne vault une maille,   Avantureux comme le jeu de faille ;   Que vous semble de mon gouvernement,   Ce mois de May,  ne joyeux, ne dolent ?     Pour ce que Plaisance est morte,   Ce May, suis vestu de noir,   C'est grant pitié de veoir   Mon cueur qui s'en desconforte.
Je m'abille de la sorte   Que doy, pour faire devoir ;   Pour ce que Plaisance est morte,   Ce May, suis vestu de noir.
Le temps cez nouvelles porte,   Qui ne veult deduit avoir,   Mais par force de plouvoir,   Fait dez champs clorre la porte,   Pour ce  que Plaisance est morte.
A Dieu ! qu'il m'anuye,   Helas ! qu'esse cy ?   Demourray je ainsi   En merencolie ?   Qui que chante ou rie,   J'ay tous jours soussi.
A Dieu ! qu'il m'anuye   Helas ! qu'esse cy ?   Penser me guerrie,   Et Fortune aussi,   Tellement et si   Fort que hé ma vie.
A Dieu !  qu'il m'anuye !     Ci pris, ci mis,   Trop fort me lie   Merencolie,   De pis en pis.
Quant me tient pris   En sa baillie,   Ci pris, ci mis,   Trop fort me lie.
Se hors Soussis   Je ne m'alie   A Chiere lie,   Vivant languis,   Ci pris,  ci mis.
Et de cela, quoy ?   Se Soussi m'assault,   A mon cueur n'en chault,   N'aussi peu a moy.
Comme j'aperçoy,   Courrous riens n'y vault.
Et de cela, quoy   Se Soussy m'assault ?   Par luy je reçoy   Souvent froit et chault,   Puisqu'estre ainsi fault,   Remede n'y voy ;   Et de  cela, quoy ?     Et de cela, quoy ?   En ce temps nouveau,   Soit ou laid, ou beau,   Il m'en chault bien poy.
Je demourray quoy   En ma vielle peau ;   Et de cela, quoy   En ce temps nouveau ?   Plusieurs, comme voy,   Ont des poiz au veau ;   Je mettray mon seau   Qu'ainsi je le croy ;   Et de  cela, quoy ?     Le trouveray je ja mais   Un loyal cueur joint au mien,   A qui je soye tout sien,   Sans departir desormais ?   D'en deviser par souhais,   Souvent m'y esbas ; et bien,   Le trouveray je ja mais   Ung loyal cueur joinct au mien ?   Autant vault se je m'en tais,   Car certainement je tien   Qu'il ne s'en fera ja rien ;   En toute chose a un mais :   Le trouveray  je ja mais ?     Il me pleust bien,   (Se tour il a)   Quan me moustra   Que estoit tout mien.
Par son maintien   Tost me gaigna ;   Il me pleust bien,   Se tour il a.
Sans dire rien,   Mon cueur pensa,   Et ordonna   Qu'il seroit sien :   Il me pleust  bien.
En mon cueur cheoit,   Et la devinoye,   Comme je pensoye,   Qu'ainsi avendroit.
Fol, tant qu'il reçoit,   Ne croit rien qu'il voye.
En mon cueur cheoit,   Et la devinoye.
Sotye seroit   Se plus y musoye ;   Ma teste romperoye ;   Soit ou tort ou droit,   En mon  cueur cheoit.
Le monde est ennuyé de moy,   Et moy pareillement de lui ;   Je ne congnois rien au jour d'ui   Dont il me chaille que bien poy.
Dont quanque devant mes yeulx voy,   Puis nommer anuy sur anuy ;   Le monde est ennuyé de moy,   Et moy pareillement de lui.
Cherement se vent bonne foy,   A bon marché n'en a nulluy ;   Et pour ce, se je suis cellui   Qui m'en plains, j'ay raison pour quoy :   Le monde  est ennuyé de moy.
Vous y fiez vous   En Mondain Espoir ?   S'il scet decevoir,   Demandez a tous.
Son atrait est doulx,   Pour gens mieulx avoir.
Vous y fiez vous   En Mondain Espoir ?   De joye ou courroux,   Soing ou Nonchaloir,   Veult, a son vouloir,   Tenir les deux boux :   Vous y  fiez vous ?     Vengence de mes yeulx   Puisse mon cueur avoir ;   Ilz lui font recevoir   Trop de maulx en mains lieux.
Amours, le Roy des Dieulx,   Faictes vostre devoir :   Vengence de mes yeulx   Puisse mon cueur avoir.
Se jamais plus sont tieulx   Encontre mon vouloir,   Sur eulx, et main et soir,   Crieray, jusques aux cieulx,   Vengence  de mes yeulx.
Espoir ne me fist oncques bien,   Souvent me ment pour me complaire   Et assez promet sans riens faire,   Dont a lui peu tenu me tien.
En ses dis ne me fie en rien.
Se Dieu m'aist, je ne m'en puis taire,   Espoir ne me fist oncques bien,   Souvent me ment pour me complaire.
Quant Confort requerir lui vien   Et cuide qu'il le doye faire,   Tousjours me respont au contraire,   Et me hare Reffus son chien.
Espoir ne  me fist oncques bien.
C'est par vous seullement, Fiance,   Qu'ainsi je me treuve deceu ;   Car, se par avant l'eusse sceu,   Bien y eusse mis pourveance.
Auffort, quant je suis en la dance,   Puis qu'il est trait, il sera beu :   C'est par vous seullement, Fiance,   Qu'ainsi je me treuve deceu.
Je doy bien haïr l'acointance   Du premier jour que vous ay veu,   Car prins m'avez au despourveu ;   Nul n'est trahy qu'en esperance ;   C'est par vous  seullement, Fiance.
Par vous, Regard, sergent d'Amours,   Sont arrestez les povres cueurs,   Souvent en plaisirs et doulceurs,   Et maintes foiz tout au rebours.
Devant les amoureuses cours,   Les officiers et gouverneurs,   Par vous, Regard, sergent d'Amours,   Sont arrestez les povres cueurs.
Et adjournez a trop briefz jours,   Pour leur porter plus de rigueurs,   Comme subgietz et serviteurs,   Endurent mains estranges tours,   Par vous,  Regard, sergent d'Amours.
Payés selonc vostre desserte   Puissés vous estre, faulz trompeurs !   Au derrenier dez cabuseurs   Sera la malice deserte.
D'entre deus meurez une verte   Vous fault servir, pour voz labeurs.
Payez selonc vostre desserte   Puissés vous estre, faulz trompeurs !   Vostre besongne est trop ouverte,   Ce n'est pas jeu d'entrejetteurs ;   Aux eschés s'estes bons joueurs,   Gardés l'eschec a descouverte :   Payez  selonc vostre desserte.
Mort de moy ! vous y jouez vous   Avec Dame Merencolye !   Mon cueur, vous faictes grant folye !   C'est la nourice de Courroux.
Ung baston qui point a deux boutz   Porte, dont elle s'escremye.
Mort de moy ! vous y jouez vous   Avec Dame Merencolye !   Je tiens saiges toutes et tous   Qui eslongnent sa comapignie ;   Saint Jehan ! je ne m'y mectray mye,   Que je m'y boutasse a quans coups,   Mort de moy !  vous y jouez vous !     Allez, allez, vielle nourice   De Courroux et de Malle Vie,   Rassoutée mere Ancolye,   Vous n'avez que deul et malice.
Desormés plus n'aurez office   Avec mon cueur, je vous regnye :   Allez, allez, vielle nourice   De Courroux et de Malle Vie !   Pour vous n'y a point lieu propice,   Confort l'a prins, n'en doubtez mye,   Fuyez hors de la compaignie   D'Espoir ; faiz nouvel ediffice :   Allez, allez,  vielle nourice !     Vous ne tenez compte de moy,   Beau Sire, mais qui estez vous ?   Voulez vous estre seul seur tous,   Et qu'on vous laisse tenir quoy ?   Merencolye suiz et doy,   En tous faiz, tenir l'un des boutz :   Vous ne tenez compte de moy,   Beau Sire, mais qui estez vous ?   Se je vous pinsse par le doy,   Ne me chault de vostre courroux,   On verra ce serez rescous   De mes mains, par qui, et pourquoy :   Vous ne tenez  compte de moy !     Ainsi que chassoye aux sangliers,   Mon cueur chassoit aprés Dangiers   En la forest de ma Pensee,   Dont rencontra grant assemblee   Trespassans par divers sentiers.
Deux ou trois saillirent premiers,   Comme fors, orguilleux et fiers ;   N'estoit ce pas chose effroyee ?   Ainsi que chassoye aux sangliers,   Mon cueur chassoit aprés Dangiers   En la forest de ma Pensée.
Lors mon cueur lascha sus levriers,   Lesquelz sont nommez Desiriers ;   Puis Esperance, l'asseuree,   L'espieu ou poing, sainte l'espee,   Vint pour combatre voulentiers,   Ainsi  que chassoye aux sangliers.
Mort de moy ! vous y jouez vous ?   - En quoy ? - Es fais de tromperie.
- Ce n'est que coustume jolie   Dont un peu ont toutez et tous !   - Renversés sen dessus dessouz,   Est ce bien fait ? je vous en prie ?   Mort de Moy ! vous y jouez vous ?   - En quoy ? - Es fais de tromperie.
- Laissez moy taster vostre pous,   Vous tient point celle maladie ?   - Parlez bas, qu'on ne l'oye mie,   Il samble que criés aus lous :   Mort de moy !  vous y jouez vous ?     M'apelez vous cela jeu   D'estre tousjours en ennuy ?   Certes, je ne voy nulluy   Qui n'en ait plus trop que peu.
Nul ne desnoue ce neu,   S'il n'a de Fortune apuy :   M'apelez vous cela jeu   D'estre tousjours en ennuy ?   On s'art qui est pres du feu ;   Et pour ce, je suis celuy   Qui a mon povoir le fuy,   Quant je n'y congnois mon preu.
M'apelez vous  cela jeu ?     Aussi bien laides que belles   Contreffont les dangereuses,   Et souvent les precieuses,   Il ont les manieres telles.
Pareillement les pucelles   Deviennent tantost honteuses ;   Aussi bien laides que belles   Contreffont les dangereuses.
Les veilles font les nouvelles,   En paroles gracieuses   Et accointanses joyeuses ;   C'est la condicion d'elles,   Aussi bien  laides que belles.
Qui a toutes ses hontes beues,   Il ne lui chault que l'en lui die,   Il laisse passer mocquerie   Devant ses yeulx, comme les nues.
S'on le hue par my les rues,   La teste hoche a chiere lie.
Qui a toutes ses hontes beues,   Il ne lui chault que l'en lui die.
Truffes sont vers lui bien venues ;   Quant gens rient, il fault qu'il rie ;   Rougir on ne le feroit mie ;   Contenances n'a point perdues,   Qui a toutes  ses hontes beues.
Repaissez vous en parler gracieux   Avec dames qui mengüent poisson,   Vous qui jeusnez, par grant devocion :   Ce venredi ne povez faire mieux.
Se vous voulez de Deesses ou Dieux,   Avoir confort ou consolacion,   Repaissez vous en parler gracieux   Avec dames qui mengüent poisson.
Lire vous voy fais merencolieux   De Troïlus, plains de compassion ;   D'Amour martir fu en sa nascion :   Laissez l'en paix, il n'en est plus de tieux !   Repaissez vous  en parler gracieux.
Hau ! guette, mon euil ! - Et puis quoy ?   - Voyez vous riens ? - Ouyl, assés.
- Qu'est ce ? - Cela que vous savez ?   Cler, le vous puis moustrer au doy.
- Regardez plus avant un poy,   Vos regars ne soyent lassés.
Hau ! guette, mon euil ? - Et puis quoy ?   Voyez vous riens ? - Ouyl, assés.
Acquitté me suis, comme doy,   Il a ja plusieurs ans passés,   Sans avoir mez gagez cassés.
- Bien avez servi, sur ma foy.
Hau ! guette,  mon euil ? - Et puis quoy !     Que nous en faisons   De telles manieres,   Et doulces, et fieres,   Selon les saisons !   En champs, ou maisons,   Par bois et rivieres,   Que nous en faisons   De telles manieres !   Ung temps nous taisons,   Tenans assez chieres   Nos joyeuses chieres,   Puis nous rapaisons.
Que nous  en faisons !     Vendez autre part vostre dueil,   Quant est a moy, je n'en ay cure ;   A grant marché, oultre mesure,   J'en ay assez contre mon vueil.
Ja n'entrera dedens le sueil   De mon penser, je le vous jure ;   Vendez autre part vostre dueil,   Quant est a moy, je n'en ay cure.
Desconforté, la lerme a l'ueil,   Ailleurs quiere son avanture,   Plus ne vous mene vie dure !   Puisque mal vous fait son acueil,   Vendez  autre part vostre dueil !     Mais que vostre cuer soit mien,   Ne doit le mien estre vostre ?   ...
- Ouil, certes, plus que sien.
- Que vous semble ? diz je bien ?   - Vray comme la Patenostre,   Mais que  vostre cuer soit mien.
Content et joyeux m'en tien,   Foy que doy saint Pol l'Apostre,   Je ne desire autre rien,   Mais que  vostre cuer soit mien.
Pour Dieu ! boutons la hors   Ceste Merencolie   Qui si fort nous guerrie   Et fait tant de grans tors.
Monstrons nous les plus fors,   Mon cuer, je vous en prie.
Pour Dieu ! boutons la hors   Ceste Merencolie.
Trop lui avons amors   D'estre en sa compagnie,   Ne nous amusons mie   A croire ses rappors,   Pour Dieu !  boutons la hors.
Aquitez vostre conscience,   Et gardez aussi vostre honneur,   Ne laissez mourir en douleur   Ce qui avoir vostre aide pense.
Puis que avez le povoir en ce   De l'ayder, par grace et doulceur,   Aquittez vostre conscience   Et gardez aussi vostre honneur.
On criera sur vous vengence,   Se souffrez murdrir en rigueur,   Ainsi a tort, ung povre cueur ;   Assez porte pascience :   Aquictez  vostre conscience.
Le trucheman de ma pensee   Qui est venu devers mon cueur,   De par Reconfort, son seigneur,   Lui a une lectre aportee.
Puis a sa creance contee,   En langaige plain de doulceur,   Le trucheman de ma pensee   Qui est venu devers mon cueur.
Responce ne lui est donnee,   Pour le present, c'est le meilleur ;   Il aura, par conseil greigneur,   Son ambassade despeschee,   Le trucheman  de ma pensee.
Le trucheman de ma pensee,   Qui parle maint divers langaige,   M'a rapporté chose sauvaige   Que je n'ay point acoustumee.
En françoys la m'a translatee,   Comme tressouffisant et saige,   Le trucheman de ma pensee,   Qui parle maint divers langaige.
Quant mon cueur l'a bien escoutee,   Il lui a dit : Vous faittes raige,   Oncques mais n'ouy tel messaige ;   Venez vous d'estrange contree,   Le trucheman  de ma pensee ?     Comme le subgiet de Fortune   Que j'ay esté en ma jennesse,   Encores le suis en viellesse ;   Vers moy la treuve tousjours une.
Je suis ung de seulx, soubz la lune,   Qu'elle plus a son vouloir dresse,   Comme le subgiet de Fortune   Que j'ay esté en ma jennesse.
Ce ne m'est que chose commune,   Obeir fault a ma maistresse ;   Sans machier, soit joye ou tristesse,   Avaler me fault ceste prune,   Comme le  subgiet de Fortune.
Par le duc d'Orleans.
Quant oyez prescher le renart,   Pensez de voz oyes garder,   Sans a son parler regarder,   Car souvent scet servir de l'art,   Contrefaisant le papelart,   Qui scet ses parolles farder.
Quant oyez prescher le renart,   Pensez de voz oyes garder.
Lez faiz de Dieu je metz a part   Ne je ne les vueil retarder,   Ne contre le monde darder ;   Chascun garde son estandart,   Quant oyez  prescher le renart.
Par le duc d'Orleans.
Las ! le fault il ? esse ton vueil,   Fortune, qu'aye douleur mainte ?   De l'ueil me soubzris, mais c'est fainte,   Et soubz decepte, doulx accueil.
Ay je tort, quant reçoy tel dueil,   S'ainsy je dy en ma complainte :   Las ! le fault il ? esse ton vueil,   Fortune, qu'aye douleur mainte ?   Tue moy, puis en mon sercueil   Me boute, c'est chose contrainte ;   Lors n'y aura Dieu, saint ne sainte,   Qui n'apparçoive ton orgueil.
Las ! le faut il ?  esse ton vueil ?     Ne fais je bien ma besoingne ?   Quant mon fait cuide avancer,   Je suis a recommancer,   Et ne sçay commant m'esloingne.
Fortune tousjours me groingne,   Et ne fait riens que tanser ;   Ne fais je bien ma besoingne,   Quant mon fait cuide avancer ?   Certes tant je la ressoingne,   Car mon temps fait despenser   Trop en ennuyeux penser,   Dont en roingeant mon frain, froingne.
Ne fais je bien  ma besoingne ?     Je ne hanis pour autre avaine   Que de m'en retourner a Blois ;   Trouvé me suis, pour une fois,   Assez longuement en Touraine.
J'ay galé, a largesse plaine,   Mes grans poissons et vins des Grois ;   Je ne hanis pour autre avaine   Que de m'en retourner a Blois.
A la court plus ne prendray paine,   Pour generaulx et Millenois,   Confesser a present m'en vois   Contre la peneuse sepmaine,   Je ne hanis  pour autre avaine.
Que pensé je ? dictes le moy,   Adevinez, je vous en prye,   Autrement ne le saurez mye,   Il y a bien raison pourquoy.
A parler a la bonne foy,   Je vous en foiz juge et partye :   Que pensé je ? dictes le moy,   Adevinez, je vous en prye ?   Vous ne saurez, comme je croy ;   Car heuré ne suiz ne demye   Qu'en diverse merencolye ;   Devisez, je me tairay quoy :   Que pensé je ?  dictes le moy ?     Plaindre ne s'en doit Leal Cueur,   S'Amours a servy longuement,   Recevant des biens largement   Et pareillement de douleur.
N'N'est ce raison que le seigneur   Ait tout a son commandement !   Plaindre ne s'en doit Leal Cueur   S'Amours a servy longuement.
Se plus a deservi Doulceur   Que ne trouve a son jugement,   En gré prengne pour payement   Mains de proufit et plus de honneur :   Plaindre ne s'en doit  Leal Cueur.
En faictes vous doubte ?   Point ne le devez,   Veu que vous savez   Ma pensee toute.
Quant mon cueur s'i boute,   Et vostre l'avez,   En faictes vous doubte ?   Point ne le devez.
Dangier nous escoute,   Sus, tost achevez,   Ma foy recevez,   Ja ne sera route.
En faictes  vous doubte ?     En faictes vous doubte   Que vostre ne soye ?   Se Dieu me doint joye   Au cueur, si suis toute.
Rien ne m'en deboute,   Pour chose que j'oye.
En faictes vous doubte   Que vostre ne soye ?   Dangier et sa route   S'en voisent leur voye,   Sans que plus les voye,   Tousjours il m'escoute.
En faictes  vous doubte ?     Avez vous dit, laissez me dire,   Amans, qui devisez d'Amours :    « Saincte Marie ! que de jours   J'ay despenduz en martire ! »   Vous mocquez vous ? je vous voy rire,   Cuidez vous qu'il soit le rebours ?   Avez vous dit, laissez me dire,   Amans, qui devisez d'Amours ?   Parler n'en puis que ne souppire ;   Raconter vous y sçay cent tours   Qu'on y a, sans joyeux secours,   S'au vray m'en voulez ouyr lire,   Avez vous dit,  laissez me dire.
Par Monseigneur.
En la forest de Longue Actente,   Par vent de Fortune Dolente,   Tant y voy abatu de bois   Que, sur ma foy, je n'y congnois   A present ne voye, ne sente.
Pieça, y pris joyeuse rente,   Jeunesse la payoit contente,   Or n'y ay qui vaille une nois,   En la forest  de Longue Actente.
Vieillesse dit, qui me tourmente :   Pour toy n'y a pesson, ne vente,   Comme tu as eu autresfois ;   Passez sont tes jours, ans et mois ;   Souffize toy et te contente,   En la forest  de Longue Actente.
Orlians.
En la forest de Longue Actente,   Forvoyé de joyeuse sente   Par la guide Dure Rigueur,   A esté robbé vostre cueur,   Comme j'entens, dont se lamente.
Par Dieu ! j'en cognois plus de trente   Qui, chascun d'eulx, sans que s'en vente,   Est vestu de vostre couleur,   En la forest  de Longue Actente.
Et en briefz motz, sans que vous mente,   Soiez seur que je me contente,   Pour allegier vostre doleur,   De traictier avec le seigneur   Qui les brigans soustient et hente   En la forest  de Longue Actente.
Se vous voulez m'amour avoir   A tousjours mais, sans departir,   Pensez de faire mon plaisir,   Et jamais ne me decevoir.
Bientost sauray apercevoir,   Au paraler, vostre desir,   Se vous voulez m'amour avoir   A tousjours mais, sans departir.
Assez biens povez recevoir,   S'en vous ne tient ; sans y faillir   Vous estez pres d'y avenir,   Faisant vers moy leal devoir,   Se vous voulez  m'amour avoir.
Par l'aumosnier Plaisant Regart   Donnez l'aumosne de Doulceur   A ce povre malade cueur   Du feu d'Amours, dont Dieu nous gart.
Nuit et jour, sans cesser, il art ;   Secourez le, pour vostre honneur !   Par l'ausmonier Plaisant Regart   Donnez l'aumosne de Doulceur.
S'il vous plaisoit, de vostre part,   Prier Amours qu'en sa langueur,   Pourvoyent, a vostre faveur,   Aydié sera plus tost que tart,   Par l'ausmosnier  Plaisant Regart.
Ce n'est que chose acoustumee,   Quant Soussy voy vers moy venir,   Se tost ne lui venoye ouvrir,   Il romproit l'uis de ma Pensee.
Lors fait d'escremie levee,   Et puis vient mon cueur assaillir.
Ce n'est que chose acoustumee,   Quant Soussy voy vers moy venir.
Adonc prent d'espoir son espee,   Mon cueur, pour dez coups soy couvrir   Et se deffendre et garentir ;   Ainsi je passe la journee.
Ce n'est  que chose acoustumee.
Chascun devise a son propos,   Quant a moy, je suis loing du mien.
Mais mon cueur en espoir je tien   Qu'il aura une fois repos.
Souvent dit, me tournant le dos :   Je doubte que n'en sera rien.
Chascun devise a son propos,   Quant a moy, je suis loing du mien !   Tenez l'uys de Pensee clos,   Faitez ainsi pour vostre bien ;   Soussy vous vouldroit avoir sien,   Ne creés, n'escoutez sez mos :   Chascun  devise a son propos.
Ennemy, je te conjure,   Regard, qui aus gens cours sus :   Vieillars aux mentons chanus,   Dont suis, n'avons de toy cure.
Jeune, navré de blesseure   Fu par toy, n'y revien plus :   Ennemy, je te conjure,   Regard, qui aus gens cours sus.
Va querir ton avanture   Sus amans nouveaulz venus ;   Nous vieulz, avons obtenus   Saufconduitz de par Nature,   Ennemy,  je te conjure !     Des amoureux de l'observance,   Dont j'ay esté ou temps passé,   A present m'en treuve lassé   Du tout, sy non de souvenance.
Ou je prens d'en parler plaisance,   Quoy que suis de l'ordre cassé   Des amoureux de l'observance   Dont j'ay esté ou temps passé.
Souvent y ay porté penance,   Et si pou de biens amassé   Que, quant je seray trespassé,   A mes hoirs lairray peu chevance   Des amoureux  de l'observance.
Ostez-vous de devant moy,   Beaulté, par vostre serment,   Car trop me temptez souvent ;   Tort avez, tenez vous quoy.
Toutes les fois que vous voy,   Je suis je ne sçay comment ;   Ostez vous de devant moy   Beaulté, par vostre serment.
Tant de plaisirs j'apparçoy   En vous, a mon jugement,   Qu'il troublent mon pensement :   Vous me grevez, sur ma foy ;   Ostez vous  de devant moy.
Plaisant Regard, mussez vous,   Ne vous moustrez plus en place,   Mon cueur craint vostre menace,   Dont maintes fois l'ay rescous.
Vostre attrait, soubtil et douls,   Blesse sans qu'on lui mefface.
Plaisant Regard, mussez vous,   Ne vous moustrez plus en place.
Se ditez :  « Je fais a tous   Ainsi, car je m'y solace » ;   A tort, sauve vostre grace,   Ne devez donner courrous ;   Plaisant  Regard, mussez vous !     Je ne vous voy pas a demy,   Tant ay mis en vous ma plaisance,   Tousjours m'estes en souvenance,   Puis le temps que premier vous vy.
Assez ne puis estre esbahy   Dont vient si ardant desirance.
Je ne vous voy pas a demy,   Tant ay mis en vous ma plaisance.
Fin de compte, puisqu'est ainsy,   Fermons noz cueurs en aliance ;   Quant plus ay de vous acointance,   Plus suis, ne sçay comment, ravy :   Je ne  vous voy pas a demy.
Orleans.
Que je vous aime maintenant,   Quant je congnois vostre maniere   Venant de Voulenté Legiere,   Enveloppee en Faulx Semblant !   Je ne m'y fie tant ne quant,   Veu qu'en estes bien coustumiere.
Que je vous aime maintenant,   Quant je congnois vostre maniere !   N'en peut chaloir, tirez avant,   Parfaictez comme mesnagiere,   De haulte lisse bonne ouvriere ;   Plus vous voy, plus vous prise tant.
Que je vous aime  maintenant !    Orleans.
Cuer, qu'esse la ? - Ce sommes nous, voz yeux.
- Qu'aportez vous ? - Grand foison de nouvelles.
- Quelles sont ilz ? - Amoureuses et belles.
- Je n'en vueil point.
- Voire ? - Non, se m'aist Dieux.
- D'ou venez vous.
- De plusieurs plaisans lieux.
- Et qu'i a il ? - Bon marchié de querelles.
- Cuer, qu'esse la ? - Ce sommes nous, voz yeux.
- Qu'aportez vous ? - Grand foison de nouvelles.
- C'est pour jeunes ? - Aussi esse pour vieux.
- Trop sont vieulx soulz ! - Pieça, n'en eustes telles.
- Si ay, si ay.
- Au moins escoutez d'elles ?   - Paix, je m'endors.
- Non ferez, pour le mieux.
- Cuer,  qu'esse la ? - Ce sommes nous, voz yeux.
Orleans.
LE CUEUR.
Soussy, beau Sire, je vous prie.
SOUSSY.
- De quoy ? que me demandez vous ? LE CUEUR.
- Ostez moi d'anuy et courous SOUSSY.
- Ou vous estes ? Non feray mie.
SOUSSY.
Tenir je vous vueil compagnie.
LE CUEUR.
- Las ! non faictes, soyez moy douls,     Soussy,  beau Sire, je vous prie ? SOUSSY.
- De quoy ? que me demandez vous ? SOUSSY.
Parlez en a Merencolie.
LE CUEUR.
- Conseil premier entre vous.
SOUSSY.
- Espoir y pourroit plus que nous.
LE CUEUR.
- Faictes donc qu'il y remedie.
Soussy,  beau Sire, je vous prie.
Orleans.
Quant Leauté et Amour sont ensamble   Et on les scet a deu entretenir   En tems et lyeu et pour lui retenir,   Il font, par Dieu, feu grejois, ce me semble.
J'en congnois deus qui portent grant atour,   Qui contre droyt en emportent le bruit,   Helaz ! voire, et ne font pas se tour,   Car traïson en leurs cuers toujours bruit.
Garder se fault que nul ne les resemble,   Ne nulle aucy qu'il veulst a bien venir ;   Pour ce, conclus, pour au point revenir,   Que jamais mal entre amoureux n'assemble   Quant Leauté  et Amour sont ensemble.
Orleans.
Plus tost accointé que cogneu,   Plus tost esprouvé que nourry,   Plus tost plaisant que bien choisy,   Est souvent en grace receu.
Mains tost que riche, despourveu   Se treuve garny de soussy ;   Plus tost accointé que cogneu,   Plus tost esprouvé que nourry.
Assez tost meschant est recreu,   Assez tost entreprent hardy,   Assez tost senti qui s'ardy,   Tout ce mal est de chascun sceu ;   Plus tost  accointé que cogneu !   Monseigneur.
A ce jour de saint Valentin,   Bien et beau Karesme s'en va ;   Je ne sçay qui ce jeu trouva,   Penser m'y a pris au matin ;   Et puis, pour jouer a tintin,   Avecques moy tost se leva ;   A ce jour de saint Valentin,   Bien et beau Karesme s'en va.
Soussy m'a cuidé ung tatin   Donner, mais pas ne l'acheva,   Bien garday que ne me greva ;   Maledicatur en latin,   A ce jour  de saint Valentin.
Monseigneur d'Orleans.
A ce jour de saint Valentin,   Venez avant, nouveaux faiseurs,   Faictes de plaisirs ou douleurs   Rymes en françoys ou latin.
Ne dormez pas trop au matin,   Pensez a garder voz honneurs.
A ce jour de saint Valentin,   Venez avant, nouveaux faiseurs.
Heur et Maleur sont en hutin,   Pour donner pers, cy et ailleurs ;   Autant aux maindres qu'aux greigneurs   Veullent deppartir leur butin,   A ce jour  de saint Valentin.
Orleans.
A ce jour de saint Valentin   Qu'il me couvient choisir ung per,   Et que je n'y puis eschapper,   Pensee prens pour mon butin.
Elle m'a resveillé matin,   En venant a mon huis frapper,   A ce jour de saint Valentin   Qu'il me couvient choisir ung per.
Ensemble nous arons hutin,   S'elle veult trop mon cueur happer ;   Mais, s'Espoir je peusse atrapper,   Je parlasse d'autre latin,   A ce jour  de saint Valentin.
Par Monseigneur.
Au plus fort de ma maladie   Des fievres de Merencolie,   Quant d'Anuy j'ay frissonné fort,   J'entre en chaleur de Desconfort   Qui me met tout en Resverie.
Lors je jangle mainte Folie,   Et meurs de soif de Chiere Lie ;   De mourir seroye d'accort,   Au plus fort de ma maladie   Des fievres de Merencolie.
Adoncques me tient compaignie   Espoir, dont je le remercie,   Qui de me guerir se fait fort,   Disant que n'ay garde de mort,   Et qu'en riens je ne m'en soussie,   Au plus fort de ma maladie   Des fievres de Merencolie.
De Monseigneur a madame d'Angolesme.
A ce jour de saint Valentin,   Puis qu'estes mon per ceste annee,   De bien eureuse destinee   Puissions nous partir le butin.
Menez a beau frere hutin   Tant qu'ayez la pense levee,   A ce jour  de saint Valentin.
Je dors tousjours sur mon coissin,   Et ne foys chose qui agree   Gueres a ma malassenee,   Dont me fait les groings au matin,   A ce jour  de saint Valentin.
Orleans.
Contre fenoches et nox buze,   Peut servir ung  « tantost »  de France ;   Da ly parolles de plaisance,   Au plus sapere l'en cabuze.
Fa cossy maintes foiz s'abuze,   Grandissime fault pourveance,   Contre fenoches  et nox buze.
Sta fermo toutes choses uze,   Aspecte ung poco par savance,   La Rasone fa l'ordonnance   De quella medicine on uze   Contre  fenoches et nox buze.
Orleans.
Ce premier jour du mois de May,   Quant de mon lit hors me levay,   Environ vers la matinee,   Dedans mon jardin de Pensee,   Avecques mon cueur, seul entray.
Dieu scet s'entrepris fu d'esmay,   Car en pleurant tout regarday   Destruit d'ennuyeuse gelee,   Ce premier jour du mois de May,   Quant de mon lit hors me levay,   Environ vers la matinee.
En gast, fleurs et arbres trouvay.
Lors au jardinier demanday   Se Desplaisance maleuree,   Par tempeste, vent ou nuee,   Avoir fait tel piteux array,   Ce premier  jour du mois de May ?   Orleans.
Qui est celluy qui s'en tendroit   De bouter hors Merancolie,   Quant toute chose reverdie,   Par les champs, devant ses yeulx, voit ?   Ung malade s'en gueriroit,   Et ung mort revendroit en vye.
Qui est celluy qui s'en tendroit   De bouter hors Merancolie ?   En tous lieux on le nommeroit   Meschant, endormy en follie ;   Chasser de bonne compaignie,   Par raison, chascun le devroit.
Qui est celluy  qui s'en tendroit ?    Orleans.
Allez vous musser maintenant,   Ennuyeuse Merencolye,   Regardez la saison jolye   Qui par tout vous va reboutant.
Elle se rit en vous mocquant,   De tous bon lieux estes bannye ;   Allez vous musser maintenant,   Ennuyeuse Merencolye !   Jusques vers Karesme prenant,   Que jeusne les gens amaigrye,   Et la saison est admortye,   Ne vous monstrez, ne tant ne quant.
Allez  vous musser maintenant !   Orleans.
Qui est celluy qui d'amer se tendroit,   Quant Beaulté fait de morisque l'entree,   De Plaisance si richement paree   Qu'a l'amender jamais nul ne vendroit ?   Cueur demy mort, les yeulx en ouvreroit,   Disant :  « C'est cy raige desesperee.
Qui est celluy qui d'amer se tendroit,   Quant Beaulté fait de morisque l'entree ? »   Lors quant Raison enseigner le vendroit,   Il lui diroit :  « A ! vielle rassottée,   Lessés m'en paix, vous troublez ma pensee,   Pour riens en ce nulluy ne vous croiroit.
Qui est cellui  qui d'amer se tendroit ? »    Orleans.
Bon fait avoir cueur a commandement,   Quant il est temps, qui scet laisser ou prendre,   Sans trop vouloir sotement entreprendre   Chose ou ne gist gueres d'amendement.
Quel besoing est, quant on est a son aise,   De se bouter en soussy et meschief !   Je tiens amans pour folz, ne leur desplaise,   De travailler sans riens mener a chief.
C'est par Espoir ou par son mandement,   Qui tel mestier leur conseille d'aprendre ;   Il fait pechié, on l'en devroit reprendre ;   J'en parle au vray, a mon entendement :   Bon fait avoir  cueur a commandement.
Orleans.
Je vous entens a regarder,   Et part de voz pensers congnoys,   Essayé vous ay trop de foys,   De moy ne vous povez garder.
Cuidez vous par voz motz farder,   Mener les gens de deux en troys !   Je vous entens a regarder,   Et part de voz pensers congnoys.
Vous savez tirer et tarder,   Rage faictes et feu gregoys ;   Bien gangnez voz gages par moys,   Parachevez sans retarder :   Je vous  entens a regarder.
Orleans.
Plus de desplaisir que de joye,   Assez d'ennuy, souvent a tort,   Beaucoup de soucy sans confort,   Oultraige de peine, ou que soye !   Trop de douleur a grant montjoye,   Foison de trespiteux rapport,   Plus de desplaisir que de joye,   Assez d'ennuy, souvent a tort !   Tant de grief que je ne diroye ;   Mains amant ma vie que mort ;   Pis que mourir, n'esse pas fort ?   Telz beaulx dons Fortune m'envoye,   Plus de desplaisir  que de joye !    Orleans.
Pour mon cueur qui est en prison,   Mes yeulx vont l'aumosne querir ;   Guerez n'y peuent acquerir,   Tant petitement les prise on.
Reconfort, qui est l'aumosnier,   Et Espoir, sont allez dehors ;   On ne donna point l'aumosne hier,   Refuz estoit portier alors,   Pour mon cuer  qui est en prison.
Il est si plain de mesprison,   De rien ne le faut requerir,   N'essaier de le conquerir,   Tousjours tient sa vielle aprison,   Pour mon cuer  qui est en prison.
Orleans.
Fortune ! sont ce de voz dons,   Engoisses que vous aportés ?   A present vous en deportés,   Ce sont trop doloreux guerdons.
D'entrer ceans vous deffendons,   Dures nouvelles rapportés,   Fortune ! sont ce de voz dons,   Engoisses que vous aportés ?   Et oultre plus, vous commandons   Que les cueurs ung peu supportés ;   Jouez vous, et vous deportés   Autre part, baillant telz pardons.
Fortune !  sont ce de voz dons ?   Orleans.
Et commant l'entendez vous,   Annuy et Merencolie,   Voulez vous toute ma vie   Me tourmenter en courrous ?   Le plus mal eureux de tous   Doy je estre ? je le vous nye.
Et commant l'entendez vous,   Annuy et Merencolie ?   De tous poins accordons nous,   Ou, par la vierge Marie,   Se Raison n'y remedie,   Tout va s'en dessus dessous.
Et commant  l'entendez vous ?   Orleans.
Voire, dea ! je vous ameray,   Anuyeuse Merencolie,   Et servant de Plaisance lie,   Par vous plus ne me nommeray !   Foy que doy a Dieu, si seray   Tout sien, soit ou sens, ou folie.
Voire, dea !je vous ameray,   Anuyeuse Merencolie !   Jamais ne m'y rebouteray,   En voz lactz, se je m'en deslie,   Et se Bon Eur a moy s'alie,   J'é fait a vous...
mais non feray,   Voire, dea !  je vous ameray !   Orleans.
Fortune, passez ma requeste,   Quant assez m'aurez tort porté,   Ung peu je soye deporté,   Que Desespoir ne me conqueste !   Veu que je me suis, en la queste   D'Amours, loyaument deporté,   Fortune, passez ma requeste,   Quant assez m'aurez tort porté.
Mon droit, sans que plus y acqueste,   Aux jeunes gens j'ay transporté ;   Se riens est de moy rapporté,   Je vous prie qu'on en face enqueste ;   Fortune,  passez ma requeste !    Orleans.
De quoy vous sert cela, Fourtune ?   Voz propos sont, puis longs, puis cours,   Une foiz estes en decours,   L'autre plaine comme la lune !   On ne vous treuve jamais une,   Nouveltez sont en voz cours ;   De quoy vous sert cela, Fourtune ?   Voz propos sont, puis longs, puis cours.
S'est vostre maniere commune ;   Car, quand je vous requier secours,   Vous fuyez, aprés vous je cours,   Et pitié n'a en vous aucune.
De quoy  vous sert cela, Fourtune ?   Orleans.
Serviteur plus de vous, Merancolie,   Je ne seray, car trop fort y traveille ;   Raison le veult, et ainsi me conseille   Que le face, pour l'aise de ma vie.
A Non Chaloir vueil tenir compaignie,   Par qui j'auray repos sans que m'esveille.
Serviteur plus de vous, Merancolie,   Je ne seray, car trop fort y traveille.
Se de vous puis faire la departie,   Et il seurvient quelque estrange merveille,   Legierement passera par l'oreille !   Au contraire jamais nul ne me die   Serviteur plus  de vous, Merancolie !   Orleans.
Pourquoy moy, plus que les autres ne font,   Doy je porter de Fortune l'effort ?   Par tout je vois criant :  « Confort, Confort ! » ;   C'est pour nyent, jamais ne me respont.
Me couvient ilz tousjours ou plus parfont   De Dueil nager, sans venir a bon port !   Pourquoy moy, plus que les autres ne font,   Doy je porter de Fortune l'effort ?   J'appelle aussi, et en bas et amont,   Loyal Espoir, mais je pense qu'il dort,   Ou je cuide qu'il contrefait le mort ;   Confort, n'Espoir, je ne sçay ou ilz sont.
Pourquoy moy,  plus que les autres ne font ?   Orleans.
Pourquoy moy, mains que nulluy   Que je congnoisse au jour d'ui,   Auray je part en Liesse,   Veu qu'ay despendu Jennesse   Longement, en grant anuy ?   Doy je donc estre celluy   Qui ne trouvera en luy   Bon Eur qu'a peu de largesse ?   Pourquoy moy,  mains que nulluy ?   J'ay Leal Desir süy   A mon povoir, et füy   Tout ce qui a tort le blesse ;   Desormais, en ma veillesse,   Demouray je sans apuy ?   Pourquoy moy,  mains que nulluy ?   Orleans.
C'est pour rompre sa teste   De Fortune tanser   Qui a riens ne s'areste !   Trop seroit fait en beste.
C'est pour  rompre sa teste !   Quant elle tient sa feste,   Lez aucuns fait danser,   Et les autres tempeste,   C'est pour  rompre sa teste !     Du tout retrait en hermitage   De Non Chaloir, laissant Folie,   Desormais veult user sa vie   Mon cueur que j'ay veu trop volage.
Et savez vous qui son courage   A changié ? s'a fait maladie,   Du tout retrait en hermitage   De Non Chaloir, laissant Folie.
Fera il que fol ou que sage ?   Qu'en dictes vous, je vous en prie ?   Il fera bien, quoy que nul die,   Moult y trouvera d'avantage,   Du tout  retrait en hermitage.
Sans faire mise ne recepte   Du monde, dont compte ne tien,   Mon cueur en propos je maintien   Que mal et bien en gré accepte.
Se Fortune est mauvaise ou bonne,   A chascun la fault endurer ;   Quant Raison y mectra la bonne,   Elle ne pourra plus durer.
Rien n'y vault engin, ne decepte,   Au derrain on congnoistra bien   Qui fera le mal ou le bien,   Grans, ne petiz, je n'en excepte,   Sans faire  mise ne recepte.
Esse tout ce que m'apportez   A vostre jour, Saint Valentin ?   N'auray je que d'Espoir butin,   L'actente des desconfortez ?   Petitement vous m'enhortez   D'estre joyeulx ad ce matin.
Esse tout ce que m'aportez,   A vostre jour, Saint Valentin ?   Nulle rien ne me rapportez,   Fors bona dies en latin,   Vielle relique en viel satin ;   De telz presens vous deportez.
Esse tout  ce que m'apportez ?    Orleans.
Quant Pleur ne pleut, Souspir ne vente,   Et que cessee est la tourmente   De Dueil, par le doulx temps d'Espoir,   La nef de Desireulx Vouloir   A Port Eureux fait sa dessente.
Sa marchandise met en vente   Et a bon marché la presente   A ceulx qui ont fait leur devoir,   Quant Pleur ne pleut, Souspir ne vente,   Et que cessee est la tourmente   De Dueil, par le doulx temps d'Espoir.
Lors les marchans de Longue Actente,   Pour engaiger et corps et rente   En ont ce qu'en peuent avoir,   D'en acheter font leur povoir   Tant que chascun cueur s'en contente,   Quant Pleur  ne pleut, Souspir ne vente.
Orleans.
Quant Pleur ne pleut, Souspir ne vente   Le bruit sourt de Jeux et Risee,   Et Joye vient appareillee   De recevoir d'Espoir sa rente,   Assignee sur Longue Actente,   Mais aprés loyaument paiée,   Quant Pleur  ne pleut, Souspir ne vente.
La, Reconfort est mis en vente,   Et Plaisance fait sa livree   De biens si richement ouvree   Que Dueil fuyt et s'en malcontente,   Quant Pleur  ne pleut, Souspir ne vente.
Pour Monseigneur de Beaujeu.
Puis qu'estes de la confrarie   D'Amours, comme moustrent voz yeulx,   Vous y trouvez vous pis, ou mieux ;   Qu'en dictes vous de telle vie ?   Souffler vous y fault l'alquemye,   Ainsi que font jennes et vieux,   Puis qu'estes de la confrarie   D'Amours, comme moustrent voz yeulx.
Ne cuidez par nygromancye   Estre invisible ; se m'aist Dieux,   On congnoistra, en temps et lieux,   Commant jourez de l'escremye,   Puis  qu'estes de la confrarie.
Orleans.
Dedans l'amoureuse cuisine,   Ou sont les bons, frians morceaux,   Avaler les convient tous chaux,   Pour reconforter la poitrine.
Saulce ne faut, ne cameline,   Pour jennes appetiz nouveaux,   Dedans l'amoureuse cuisine,   Ou sont les bons, frians morceaux.
Il souffist de tendre geline   Qui soit sans octz, ne veilles peaux,   Mainssee de plaisans cousteaux ;   C'est au cueur vraye medecine,   Dedans  l'amoureuse cuisine.
Orleans.
Ou le trouvez vous en escript,   Se dient a mon cueur mes yeulx,   Que nous ne soions vers vous tieulx   Que devons, de jours et de nuyt ?   Se ne vous conseillon prouffit,   Nous en croirés vous ? nennyl, Dieux !   Ou le trouvez vous en escript,   Se dient a mon cueur mes yeulx ?   Quant rapportons quelque deduit   Que nous avons veu en mains lieux,   Prenez en ce qui vous plaist mieux,   L'autre lessez, esse mau dit ?   Ou le trouvez  vous en escript ?   Orleans.
L'eaue de Pleur, de Joye ou de Douleur,   Qui fait mouldre le molin de Pensee,   Dessus lequel la rente est ordonnee,   Qui doit fournir la despense du cueur,   Despartir fait farine de Doulceur,   D'avecques son de Dure Destinee,   L'eaue de Pleur, de Joye, ou de Douleur,   Qui fait mouldre le molin de Pensee.
Lors le mosnier, nommé Bon, ou Mal Eur,   En prant prouffit, ainsi que luy agree ;   Mais Fortune souvent desmesuree   Lui destourbe maintes fois, par rigueur,   L'eaue de Pleur,  de Joye, ou de Douleur.
Orleans.
En verrai ge jamais la fin   De voz euvres, Merancolie ?   Quant au soir de vous me deslie,   Vous me ratachez au matin.
J'amasse mieulx autre voisin   Que vous, que sy fort me guerrie.
En verrai ge jamais la fin   De voz euvres, Merancolie ?   Vers moy venez en larrecin,   Et me robez Plaisance Lie ;   Suis je destiné, en ma vie,   D'estre tousjours en tel hutin ?   En verrai ge  jamais la fin ?   Orleans.
Qu'est cela ? - C'est Merencolye.
- Vous n'entrerez ja.
- Pourquoy ? - Pour ce   Que vostre compaignie acourse   Mes jours, dont je foys grant folie.
- Se me chassez par Chiere Lye,   Brief revendray de plaine cource,   - Qu'est cela ? - C'est Merencolye.
- Vous n'entrerez ja.
- Pourquoy ? - Pour ce.
- Il fault que Raison amolye   Vostre cueur, et plus ne se cource,   Ainsi pourrez avoir ressource,   Mais que vostre mal sens deslye.
- Qu'est cela ? -  C'est Merencolye.
Orleans.
Ne cessés de tenser, mon cueur,   Et fort combatre ces faulx yeulx   Que nous trouvons, vous et moy, tieulx   Qu'ilz nous font trop souffrir douleur.
Estrectement commandez leur   Qu'ilz ne troctent en tant de lieulx :   Ne cessés de tenser, mon cueur,   Et fort combatre ces faulx yeulx.
Et leur monstrez telle rigueur   Qu'ilz vous craingnent, car c'est le mieulx   Qu'ilz obeissent, se m'aist Dieux,   A vous, vous monstrant leur seigneur.
Ne cessés  de tenser, mon cueur !    Orleans.
Je ne voy rien qui ne m'anuye,   Et ne sçay chose qui me plaise ;   Au fort, de mon mal me rapaise,   Quant nul n'a sur mon fait envye.
D'en tant parler, ce m'est follie,   Il vault trop mieulx que je me taise.
Je ne voy rien qui ne m'anuye,   Et ne sçay chose qui me plaise.
Vouldroit aucun changer sa vie   A moy, pour essaier mon aise ?   Je croy que non, car plus mauvaise,   Ne trouveroit, je l'en deffye.
Je ne voy  rien qui ne m'anuye.
Orleans.
Ne bien, ne mal, mais entre deulx,   J'ay trouvé au jour d'ui mon cueur   Qui, parmi Confort et Douleur,   Se seioit ou meilleu d'entreeulx.
Il me dit :  « Qu'esse que tu veulx ? »   Peu respondy pour le meilleur.
Ne bien, ne mal mais entre deulx,   J'ay trouvé au jour d'ui mon cueur.
Aux dames et aus paons faiz veulx,   Se Fortune me tient rigueur,   De sa foy requerray Bon Eur   Qu'il s'aquicte, quant je me deulx,   Ne bien, ne mal  mais entre deulx.
Orleans.
Fermez luy l'uis au visaige,   Mon cueur, a Merancolye,   Gardez qu'elle n'entre mye,   Pour gaster nostre mesnaige.
Comme le chien plain de raige,   Chassez la, je vous en prye ;   Fermez luy l'uis au visaige,   Mon cueur, a Merancolie.
C'est trop plus nostre aventaige   D'estre sans sa compaignye,   Car tousjours nous tanse, et crye,   Et nous porte grand dommaige.
Fermez  luy l'uis au visaige !   Orleans.
Ou milleu d'Espoir et de Doubte   Les cueurs se mussent plusieurs jours,   Pour regarder les divers tours   Dont Dangier souvent les deboute.
L'oreille je tens et escoute   Savoir que, sur ce, dit Secours.
Ou milleu d'Espoir et de Doubte   Les cueurs se mussent plusieurs jours.
Eslongnié de mondaine route   Me tiens, comme né en decours,   Entre les aveugles et sours ;   Dieu y voye, je n'y voy goute   Ou milleu  d'Espoir et de Doubte !   Orleans.
Devenons saiges, desormais,   Mon cueur, vous et moy, pour le mieulx ;   Noz oreilles, aussi noz yeulx,   Ne croyons de legier jamais.
Passer fault nostre temps en paix ;   Veu que sommes du renc des vieulx.
Devenons saiges, desormais,   Mon cueur, vous et moy, pour le mieulx.
Se nous povoions par souhaiz   Rasjeunir, ainsi m'aide Dieulx,   Feu grejoix ferions en mains lieux ;   Mais les plus grans coups en sont faiz.
Devenons  saiges, desormais.
Orleans.
Qui le vous a commandé,   Soussy, de me mener guerre ?   Avant qu'on vous aille querre,   Venez sans estre mandé.
M'ordonnez vous almandé,   Quant Mort de son dart m'enferre !   Qui le vous a commandé,   Soussy, de me mener guerre ?   Pour Dieu, tost soit amendé   Le mal qui tant fort me serre !   Aprés que seray en terre,   Vous en sera demandé,   Qui le vous  a commandé ?   Orleans.
Espoir, confort des malheureux,   Tu m'estourdis trop les oreilles   De tes promesses non pareilles,   Dont trompes les cueurs doloreux.
En amusant les amoureux   En faisent baster aux corneilles,   Espoir, confort des maleureux,   Tu m'estourdis trop les oreilles.
Ne soiez plus si rigoreux,   Mieux vault qu'a raison te conseilles,   Car chascun se donne merveilles   Que n'as pitié des langoreux,   Espoir, confort  des maleureux.
Paix ou treves je requier, Desplaisance :   S'en toy ne tient, pas ne tendra a moy,   Que ne soyons desormais en requoy ;   Acordon nous, chargeons en Esperance.
Que gaingne tu a me fere grevence ?   Assez me mects en devoir, sur ma foy.
Paix ou treves je requier, Desplaisance :   S'en toy ne tient, pas ne tendra a moy.
Ou combatons tellement a oultrance   Que l'ung die : Je me rens ou ren toy ;   Mieulx estre mort je veil, s'estre le doy,   Qu'ainsi languir ; d'offrir premier m'avance.
Paix ou  treves je requier, Desplaisance.
Se je fois lealle requeste,   Soing et Soucy, et bon vous semble,   Pour Dieu, acordons nous ensemble ;   Qui a tort soit mis en enqueste.
Quant vous, ne moy bien n'y aqueste,   Pour juger droit conseil asemble,   Se je fois lealle requeste,   Soing et Soucy, et bon vous semble.
Je ne requier autre conqueste   Que d'Espoir, qui larron resemble   Et sans cause de mon cueur s'emble ;   Dieu me secoure en cette queste,   Se je fois  lealle requeste !     Ne hurtez plus a l'uis de ma Pensee,   Soing et Soussi, sans tant vous traveiller,   Car elle dort et ne veult s'esveiller,   Toute la nuyt en paine a despensee.
En dangier est, s'elle n'est bien pensee :   Cessez, cessez, laissez la sommeiller.
Ne hurtez plus a l'uis de ma pensee,   Soing et Soussi, sans tant vous traveiller.
Pour la guerir Bon Espoir a pensee   Medecine qu'a fait apareiller ;   Lever ne peut son chief de l'oreiller,   Tant qu'en repos se soit recompensee.
Ne hurtez plus  a l'uis de ma pensee.
L'un ou l'autre desconfira,   De mon Cueur et Merencolye ;   Auquel que Fortune s'alye,   L'autre  « je me rens »  lui dira.
D'estre juge me suffira,   Pour mettre fin en leur folye.
L'un ou l'autre desconfira,   De mon cueur et Merencolye.
Dieu scet comment mon cueur rira,   Se gangne, menant chiere lye,   Contre ceste saison jolye,   On verra comment en yra :   L'un ou l'autre  desconfira.
Qui ? quoy ? comment ? a qui ? pourquoy ?   Passez, presens ou avenir,   Quant me viennent en souvenir,   Mon cueur en penser n'est pas coy.
Au fort, plus avant que ne doy,   Ja mais je ne pense enquerir ;   Qui ? quoy ? comment ? a qui ? pourquoy ?   Passez, presens ou avenir !   On s'en puet rapporter a moy   Qui de vivre ay eu beau loisir,   Pour bien aprendre et retenir,   Assez ay congneu, je m'en croy,   Qui ? quoy ?  comment ? a qui ? pourquoy ?     Je prens en mes mains voz debas   Desormais, mon cueur et mes yeuls ;   Se longuement vous seufre tieuls,   Moy mesmes de mon tour m'abas.
Pour vostre prouffit me combas,   Le desirant de bien en mieuls.
Je prens en mes mains voz debas   Desormais, mon cueur et mes yeuls.
Quant voz desirs souvent rabas   Desordonnés, en aucuns lieus,   Mon devoir fais, ainsi m'aid Dieus ;   Passons temps en plus beaus esbas.
Je prens  en mes mains voz debas.
Mon cuer se combat a mon eueil,   Jamais ne les treuve d'acort ;   Le cuer dit que l'oeil fait rapport   Que touzjours lui acroist son dueil.
La verité savoir j'en veil :   Que semble il qui en ait le tort ?   Mon cuer se combat a mon eueil,   Jamais ne les treuve d'acort.
Se je treuve que Bel Acueil   Ayt gecté entre eulx aucun sort,   Je la condampneray a mort ;   Doiz je souffrir ung tel orgueil ?   Mon cuer  se combat a mon eueil.
Tant que Pasques soient passees,   Se nous avons riens trespassé,   Prions mercy du tems passé,   Et pour les ames trespassees,   Chascun, pas a pas, ses passees   Face, avant que soit trespassé,   Tant que Pasques soient passees,   Se nous avons riens trespassé.
Foleur a fait grandes passees,   Mains cueurs ont tout oultre passé ;   Pour ce, par nous soit compassé   D'eschever faultes compassees,   Tant que Pasques  soient passees.
Sans ce, le demourant n'est rien.
- Qu'esse ? - Je le vous ay a dire ?   N'enquerez plus, il doit souffire,   C'est conseil que tressegret tien.
Pour tant n'y entendez que bien,   Autrement je ne le desire.
Sans ce, le demourant n'est rien.
- Qu'esse ? - Je le vous ay a dire ?   Ainsy m'esbas ou penser myen,   Et mainte chose faiz escripre   En mon cueur, pour le faire rire,   Tout ung est mon fait et le sien.
Sans ce,  le demourant n'est rien.
Assez pourveu, pour de cy a grant piece,   Et plus qu'assez, de penser et anuy,   Je me treuve sans congnoistre nulluy   Qui se vente d'en avoir telle piece.
Fortune dit, qui tout mon fait despiece,   Que j'endure comme maint au jour d'huy,   Assez pourveu, pour de cy a grant piece,   Et plus qu'assez, de penser et anuy.
Pourquoy souvent je metz soubz mon piéce,   Prenant confort d'Espoir, comme celluy   Qui me fye parfaictement en luy,   Ainsi remains, qui le croiroit, empiece,   Assez pourveu,  pour de cy a grant piece.
Ça, venez avant, Esperance,   Or y perra que respondrez,   Et comment vous vous deffendrez ;   On se plaint de vous a oultrance.
L'un dit que promectez de loing,   Et qu'en estes bonne maistresse.
L'aultre que faillez au besoing,   En ne tenant gueres promesse.
Ça, venez avant, Esperance,   Or y perra que respondrez.
Quoy que tardez, c'est la fiance   Qu'aux faiz de chascun entendrez   Et au derrain guerdon rendrez.
Dy je bien, ou se trop m'avance ?   Ça, venez  avant, Esperance.
Mon cuer, estouppe tes oreilles,   Pour le vent de Merencolie ;   S'il y entre, ne doubte mye,   Il est dangereux a merveilles.
Soit que tu dormes ou tu veilles,   Fays ainsi que dy, je t'en prie :   Mon cuer, estouppe tes oreilles,   Pour le vent de Merencolie.
Il cause doleurs nompareilles,   Dont s'engendre la maladie   Qui n'est pas de legier guerie ;   Croy moy, s'a Raison te conseilles,   Mon cuer  estouppe tes oreilles.
Aidez ce povre caÿment,   Souspir, je le vous recommende ;   De vous, quant aumosne demende,   Ne se parte meschantement.
Son cas monstre piteusement,   Il semble que la mort actende.
Aidez ce povre caÿment,   Souspir, je le vous recommende.
Donnez lui assez largement,   Qu'il ne meure, Dieu l'en deffende ;   Affin que n'en faictes amende,   Au jour d'amoureux jugement,   Aidez  ce povre caÿment.
En faulte du logeis de Joye,   L'ostellerie de Pensee   M'est par les fourriers ordonnee,   Ne sçay combien fault que je y soye.
Autre part ne me bouteroye,   Content m'en tien ; et bien m'agree,   En faulte du logeis de Joye,   L'ostellerie de Pensee.
Je parle tout bas, qu'on ne l'oye,   Pensant de veoir, quelque annee,   Qu'elle sera ma destinee   Et en quel lieu demourer doye,   En faulte  du logeis de Joye.
Et bien, de par Dieu, Esperance,   Esse doncques vostre plaisir ?   Me voulez vous ainsi tenir   Hors et ens tousjours en balance ?   Ung jour j'ay vostre bienveillance,   L'autre ne la sçay ou querir.
Et bien, de par Dieu, Esperance,   Esse doncques vostre plaisir ?   Au fort, puis que suis en la dance,   Bon gré maugré, m'y fault fournir,   Et n'y sçay de quel pié saillir,   Je reculle, puis je m'avance ;   Et bien,  de par Dieu, Esperance !     Armez vous de joyeux Confort,   Je vous en pry, mon povre cueur,   Que Destresse, par sa rigueur,   Ne vous navre jusqu'a la mort.
Vous couvrant d'un paveis, au fort,   Tant qu'arez passé sa chaleur,   Armez vous de joyeux Confort,   Je vous en pry, mon povre cueur.
Faictes bon guet, tant qu'elle dort ;   Espoir dit qu'il sera seigneur,   Et fera vostre fait meilleur ;   Contre Dangier, qui vous fait tort,   Armez vous  de joyeux Confort.
Tousjours dictes :  « Je vien, je vien »,  Espoir ! je vous congnois assez,   De voz promesses me lassez,   Dont peu a vous tenu me tien.
Se vous requier au besoing mien,   Legierement vous en passez.
Tousjours dictes :  « Je vien, je vien »,   Espoir ! je vous congnois assez.
Vous ne vous acquictez pas bien   Vers moy, quant ung peu ne cassez   Les soussis que j'ay amassez ;   En me contentant d'un beau rien,   Tousjours  dictes :  « Je vien, je vien.
»      Vivre et mourir soubz son danger   Me veult faire Merancolye ;   Jamais vers moy ne s'amolye,   Mais plaisir me faist estranger.
D'ainsi demourer, sans changer,   Se me seroit trop grant folye ;   Vivre et mourir soubz son danger   Me veult faire Merencolye.
Pour d'elle plus tost me venger,   Force m'est qu'a Confort m'alye,   Acompaigné de Chere Lye ;   A le süyr me vueil ranger,   Vivre et mourir  soubz son danger.
Pour tant, s'avale soussiz mains,   Sans macher, en peine confis,   Si ne seront ja desconfis,   Les pensees qui m'ont en leurs mains.
En ce propos seurement mains   Qu'il vendront a aucuns proffis,   Pour tant s'avale soussiz mains,   Sans macher, en peine confis.
Travail mectray, et soirs et mains,   Autant ou plus qu'onques je fis,   S'a les achever ne souffis,   D'en faire quelque chose au mains,   Pour tant, s'avale  soussiz mains.
Trop entré en la haulte game,   Mon cuer, d'ut, ré, mi, fa, sol, la,   Fut ja pieça, quant l'afola   Le trait du regart de ma Dame.
Fors lui, on n'en doit blasmer ame,   Puis qu'ainsi fait, comme fol l'a,   Trop entré en la haulte game,   Mon cuer, d'ut, ré, mi, fa, sol, la.
Mieulx l'eust valu estre soubz lame,   Car sottement s'en afola ;   Si, lui dis je :  « Mon cuer, hola ! »   Mais conte n'en tint, sur mon ame,   Trop entré  en la haulte game.
Pour nous contenter, vous et moy,   De bon cueur et entier povoir,   Ne s'espargne Leal Vouloir,   Viengne avant sans se tenir quoy.
Comandez moy je ne sçay quoy,   Vous verrez se feray devoir,   Pour nous contenter, vous et moy   De bon cueur et entier povoir.
Se faulz, par l'amoureuse loy,   Mis en fossé de Nonchaloir   Soye sans grace recevoir ;   Baillez la main, prenez ma foy,   Pour nous  contenter, vous et moy.
Tous jours dictes :  « Actendez, actendez » ;   Pas ne payez vos reconfors contens,   Joyeux Espoir, dont maints sont malcontens,   Qui ne scevent comment vous l'entendez.
De Fortune, pour Dieu, l'arc destendez ;   Ne souffrez plus qu'elle face contens.
Tousjours dictes : Actendez, actendez,   Pas ne payez vos reconfors contens.
Vostre grace tost sur moy estandez,   Vous cognoissez assez a quoy contens ;   Plus ne perdray ung tel tresor com temps   Ainsi que fait qui son eur met en dez ;   Tousjours  dictes :  « Actendez, actendez ».
Resjouissez plus ung peu ma pensee,   Leal Espoir, et me donnez secours ;   Tousjours fuyez et aprés vous je cours,   Ou j'ay assez de peine despensee.
La verray je jamais recompensee ?   Quelque office luy donnent en voz cours ;   Resjouissez plus ung peu ma pensee,   Leal Espoir, et me donnez secours.
La peneance soit par vous dispensee,   Car desormais mes temps deviennent cours ;   Ne souffrez plus son plaisir en decours ;   Veu que vers vous n'a faulte pourpensee,   Resjouissez  plus ung peu ma pensee.
M'amye Esperance,   Pour quoy ne s'avance   Joyeux Reconfort ?   Ay je droit ou tort,   S'en lui j'ay fiance ?   Peu de desplaisance   Prent en ma grevance,   Il semble qu'il dort.
M'amye Esperance,   Pour quoy ne s'avance   Joyeux Reconfort ?   Quoy qu'a lui je tence,   Pour sa bien vueillance   Acquerir, au fort,   Je suis bien d'accort   D'actendre allegence,   M'amye  Esperance.
D'Espoir, et que vous en diroye ?   C'est ung beau bailleur de parolles,   Il ne parle qu'en parabolles,   Dont ung grant livre j'escriroye.
En le lisant, je me riroye,   Tant auroit de choses frivolles.
D'Espoir, et que vous en diroye ?   C'est ung beau bailleur de parolles.
Par tout ung an ne le liroye,   Ce ne sont que promesses folles   Dont il tient chascun jour escolles ;   Telles estudes n'esliroye.
D'Espoir,  et que vous en diroye ?     Passez oultre, Decevant Vueil,   Ou portez vous cest estandart   De plaisant Actrayant Regart,   Soubz l'emprise de Bel Acueil ?   De ma maison n'entrez le sueil   Plus avant, tirez autre part,   Passez oultre,  Decevant Vueil.
Vous taschez a croistre mon dueil   Et gens engigner par vostre art ;   A ! a ! maistre sebelin regnart,   On vous congnoist tout cler a l'ueil :   Passez oultre,  Decevant Vueil !     Ma plus chier tenue richesse   Ou parfont tresor de Pensee   Est soubz clef, seurement gardee,   Par Esperance, ma Deesse.
Se vous me demandez : et qu'esse ?   N'enquerez plus, elle est mussee ;   Ma plus chier tenue richesse   Ou parfont tresor de Pensee.
Avecques elle, seul, sans presse,   Je m'esbas soir et matinee ;   Ainsi passe temps et journee.
Au partir dy :  « Adieu, maistresse,   Ma plus  chier tenue richesse ! »      Ou puis parfont de ma merencolie   L'eaue d'Espoir que ne cesse tirer,   Soif de Confort la me fait desirer,   Quoy que souvent je la treuve tarie.
Necte la voy ung temps et esclercie,   Et puis aprés troubler et empirer,   Ou puis parfont de ma merencolie   L'eaue d'Espoir que ne cesse tirer.
D'elle trempe mon ancre d'estudie,   Quant j'en escrips, mais pour mon cueur irer,   Fortune vient mon pappier dessirer,   Et tout gecte par sa grant felonnie   Ou puis  parfont de ma merencolie.
Monstrez les moy ces povres yeulx,   Tous batuz et deffigurez,   Certes ilz sont fort empirez   Depuis hier qu'ilz valloient mieulx.
Ne se congnoissent ilz pas tieulx ?   Mal se sont au matin mirez.
Monstrez les moy ces povres yeulx,   Tous batuz et deffigurez.
Ont ilz pleuré devant leurs Dieux   Comme de leur grace inspirez ?   Ou s'ilz ont mains travaulx tirez   Priveement en aucuns lieux ?   Monstrez  les moy, ces povres yeulx !     Traytre regart, et que fais tu   Quant tu vas souvent in questu ?   Tu fiers sans dire : garde toy ;   Et ne scés la raison pourquoy,   N'il ne t'en chault pas ung festu.
Tu es de courage testu   Et de fureur trop in estu,   Change ton propos et me croy,   Traytre regart ; et que fais tu   Quant tu vas souvent in questu ?   Tu fiers sans dire : garde toy.
On te deust batre devestu   Par my les rues cum mestu,   Par l'ordonnance de la loy ;   Car tu n'as leaulté, ne foy,   On le voit in tuo gestu.
Traytre  regart, et que fais tu ?     Anuy, Soussy, Soing et Merancolye,   Se vous prenez desplaisir a ma vie   Et desirez tost avancer ma mort,   Tourmentés moy de plus fort en plus fort,   Pour en passer tout a coup vostre envye.
Ay je bien dit ? Nennil, je le renye,   Et, par conseil de Bon Espoir, vous prye   Que m'espargnez ; ou vous me ferez tort,   Anuy, Soussy, Soing et Merancolye,   Se vous prenez desplaisir a ma vie   Et desirez tost avancer ma mort.
Et qu'esse cy ? je suis en resverie,   Il semble bien que ne sçay que je dye ;   Je dy puis l'un, puis l'autre, sans accort ;   Suis je enchanté ? veille mon cueur ou dort ?   Vuidez, vuidez de moy telle folye,   Anuy, Soussy,  Soing et Merancolye.
Riens ne valent ses mirlifiques,   Et ses menues oberliques ;   D'ou venez vous, petit mercier ?   Gueres ne vault vostre mestier,   Se me semble, ne voz pratiques.
Chier les tenez comme reliques,   Les voulez vous mectre en croniques,   Vous n'y gangnerez ja denier.
Riens ne valent ses mirlifiques,   Et ses menues oberliques ;   D'ou venez vous, petit mercier ?   En plusieurs lieux sont trop publiques,   Et pour ce, sans faire repliques,   Desploiez tout vostre pannier,   Affin qu'on y puisse serchier   Quelques bagues plus autentiques :   Riens ne valent  ses mirlifiques.
Petit mercier, petit pannier !   Pour tant se je n'ay marchandise   Qui soit du tout a vostre guise,   Ne blasmez, pour ce, mon mestier.
Je gangne denier a denier,   C'est loings du tresor de Venise,   Petit mercier,  petit pannier !   Et tandiz qu'il est jour ouvrier,   Le temps pers quant a vous devise :   Je voys parfaire mon emprise   Et par my les rues crier :   Petit mercier,  petit pannier !     L'ostellerie de Pensee,   Plaine de venans et alans   Soussis, soient petis ou grans,   A chascun est habandonnee.
Elle n'est a nul reffusee,   Mais preste pour tout les passans,   L'ostellerie de Pensee,   Plaine de venans et alans.
Plaisance chierement amee   S'i loge souvent, mais nuisans   Lui sont anuis, gros et puissans,   Quant ilz la tiennent empeschee,   L'ostellerie  de Pensee.
Patron vous fays de ma galee,   Toute chargee de pensee,   Confort, en qui j'ay ma fiance ;   Droit ou pays de Desirance,   Briefment puissiez faire arrivee,   Affin que, par vous, soit gardee   De la tempeste fortunee   Qui vient du vent de Desplaisance.
Patron vous fays de ma galee,   Toute chargee de pensee,   Confort, en qui j'ay ma fiance.
Au port de Bonne Destinee   Descharger tost, sans demoree,   La marchandise d'Esperance ;   Et m'aportez quelque finance,   Pour paier ma joye empruntee :   Patron  vous fays de ma galee.
Yver, vous n'estes qu'un villain,   Esté est plaisant et gentil,   En tesmoing de May et d'Avril   Qui l'acompaignent soir et main.
Esté revest champs, bois et fleurs,   De sa livree de verdure   Et de maintes autres couleurs,   Par l'ordonnance de Nature.
Mais vous, Yver, trop estes plain   De nege, vent, pluye et grezil ;   On vous deust banir en essil.
Sans point flater, je parle plain,   Yver,  vous n'estes qu'un villain !     Je le retiens pour ma plaisance,   Espoir, mais que leal me soit,   Et se jamais il me deçoit,   Je renie son acointance.
Nous deus avons fait aliance,   Tant que mon cueur tel l'aparçoit ;   Je le retiens pour ma plaisance,   Espoir, mais que leal me soit.
Monstrer me puisse bienveuillance,   Ainsi que mon penser conçoit,   Dont mainte liesse reçoit ;   Quant a moy, j'ay en luy fiance,   Je le retiens  pour ma plaisance.
Hors du propos si baille gaige,   Ce n'est que du jeu la maniere,   Nulle excusacion n'y quiere,   Quoyque soit prouffit ou domage.
Tousjours parle plus fol que sage,   C'est une chose coustumiere ;   Hors du propos si baille gaige,   Ce n'est que du jeu la maniere.
Se l'en me dit :  « Vous contez rage » ,   Blasmez ma langue trop legere ;   Raison, de Secret tresoriere,   La tance, quant despent lengage,   Hors du propos  si baille gaige !     O tresdevotes creatures,   En ypocrisies d'amours   Que vous querez d'estranges tours   Pour venir a voz aventures !   Vous cuidez bien par voz paintures   Faire sotz, aveugles et sours,   O tresdevotes creatures,   En ypocrisies d'amours.
On ne peut desservir deux cures,   Ne prendre gaiges en deux cours ;   Prenez les champs ou les faulbourgs,   Ilz sont de diverses natures,   O tresdevotes  creatures !     Puis ça, puis la,   Et sus et jus,   De plus en plus,   Tout vient et va.
Tous on verra   Grans et menus,   Puis ça, puis la,   Et sus et jus.
Vieuls temps desja   S'en sont courus,   Et neufs venus,   Que dea ! que dea !   Puis ça,  puis la.
Puis que par deça demourons,   Nous, Saulongnois et Beausserons,   En la maison de Savonnieres,   Souhaidez nous des bonnes cheres   Des Bourbonnois et Bourguignons.
Aux champs, par hayes et buissons,   Perdriz et lyevres nous prendrons,   Et yrons pescher sur rivieres,   Puis que par deça demourons,   Nous, Saulongnois et Beausserons,   En la maison de Savonnieres.
Vivres, tabliers, cartes aurons   Ou souvent estudierons   Vins, mangers de plusieurs manieres ;   Galerons, sans faire prieres,   Et de dormir ne nous faindrons,   Puis que par deça  demourons.
Penser, qui te fait si hardy,   De mectre en ton hostellerie   La tresdiverse compaignie   D'Anuy, Desplaisir et Soussy ?   Se congié en as, si le dy,   Ou se le fais par ta folie,   Penser,  qui te fait si hardy ?   Nul ne repose pour leur cry,   Boute les hors, et je t'en prie,   Ou il faut qu'on y remedie ;   Veulx tu estre a tous ennemy,   Penser,  qui te fait si hardy ?     As tu ja fait, petit souspir ?   Est il sur son trespassement   Le cuer qu'as mis a sacquement ?   N'a il remede de guerir ?   Tu as mal fait de le ferir   En haste, si piteusement.
As tu ja fait, petit souspir ?   Est il sur son trespassement ?   Amours, qui t'en doit bien pugnir,   A fait de toy son jugement ;   Pren franchise hastivement,   Saufve toy, quant tu as loisir ;   As tu  ja fait, petit souspir !     Deux ou trois couples d'Ennuys   J'ay tousjours en ma maison,   ...
Desencombrer ne m'en puis.
Quoy qu'a mon povoir les fuis,   Par le conseil de Raison,   Deux ou trois couples d'Ennuys,   J'ay tousjours en ma maison.
Je les chasse d'ou je suis,   Mais en chascune saison,   Ilz rentrent par ung autre huis,   Deux ou trois  couples d'Ennuys.
Le duc d'Orleans.
Sera elle point jamais trouvee   Celle qui ayme loyauté   Et qui a ferme voulenté   Sans avoir legiere pensee ?   Il convient qu'elle soit criee,   Pour en savoir la verité :   Sera elle point jamais trouvee   Celle qui ayme loyauté ?   Je croy bien qu'elle est deffiee   Des aliez de Faulceté,   Dont il y a si grant planté,   Que de paour elle s'est mussiee.
Sera elle point  jamais trouvee ?    Orleans.
Quant je congnois que vous estes tant mien,   Et que m'aymez de cueur, si loyaument,   Je feroye vers vous trop faulcement   Se, sans faindre, ne vous aymoie bien.
Essaiez moy se vous fauldray en rien,   Gardant tousjours mon honneur seulement,   Quant je congnois que vous estes tant mien,   Et que m'aymez de cueur, si loyaument.
Se me dictes :  « Las ! je ne sçay combien   Vostre vouloir durera longuement » ;   Je vous respons, sans aucun changement,   Qu'en ce propos me tendray et me tien,   Quant je congnois  que vous estes tant mien.
Orleans.
Souper ou baing et disner ou bateau,   En ce monde n'a telle compaignie,   L'un parle ou dort, et l'autre chante ou crie,   Les autres font balades ou rondeau.
Et y boit on du viel et du nouveau,   On l'appelle le desduit de la pie.
Souper ou baing et disner ou bateau,   En ce monde n'a telle compaignie.
Il ne me chault ne de chien ne d'oyseau ;   Quant tout est fait, il fault passer sa vie   Le plus aise qu'on peut, en chiere lie.
A mon advis, c'est mestier bon et beau,    Souper ou baing et disner ou bateau.
Orleans.
En yver, du feu, du feu,   Et en esté, boire, boire,   C'est de quoy on fait memoire,   Quant on vient en aucun lieu.
Ce n'est ne bourde, ne jeu,   Qui mon conseil vouldra croire :   En yver, du feu, du feu,   Et en esté, boire, boire.
Chaulx morceaulx faiz de bon queu   Fault en froit temps, voire, voire ;   En chault, froide pomme ou poire   C'est l'ordonnance de Dieu :   En yver,  du feu, du feu !   Orleans.
Ces beaux mignons a vendre et a revendre,   Regardez les, sont ilz pas a louer ?   Au service sont tous pres d'eulx louer   Du Dieu d'Amours, s'il lui plaist a les prendre.
Son escolle seront bien tost aprandre,   Bons escolliers, je les vueil avouer ;   Ces beaulx mignons a vendre et a revendre,   Regardez les, sont ilz pas a louer ?   Et s'ilz faillent, il les pourra reprandre,   Quant ilz vouldront trop nycement jouer,   Et sus leurs bras la chemise nouer,   Tant qu'au batre ne se puissent deffendre   Ces beaulx  mignons a vendre et a revendre.
Orleans.
D'D'Espoir ? Il n'en est nouvelles.
- Qui le dit ? - Merencolie.
- Elle ment.
- Je le vous nye.
- A ! a ! vous tenez ses querelles !   - Non faiz, mais parolles telles   Courent, je vous certiffie.
D'Espoir ? Il n'en est nouvelles.
- Qui le dit ? - Merencolie.
- Parlons doncques d'aultres.
- Quelles ?   - De celles dont je me rie.
- Peu j'en sçay.
- Or je vous prie   Que m'en contez des plus belles.
- D'Espoir ?  Il n'en est nouvelles.
Orleans.
Une povre ame tourmentee   Ou Purgatoire de Soussy,   Est en mon corps : qu'il soit ainsy,   Il y pert et nuyt et journee.
Piteusement est detiree,   Sans point cesser, puis la, puis cy,   Une povre  ame tourmentee.
Mon cueur en a paine portee,   Tant qu'il en est presque transy ;   Mais esperance j'ay aussy   Qu'au derrenier sera sauvee   Une povre  ame tourmentee.
Orleans.
Pour empescher le chemin,   Il ne fault qu'un amoureux   Qui, en penser desireux,   Va songant, soir et matin.
Donnez lui ung bon tatin,   Il s'endort le maleureux.
Pour empescher le chemin,   Il ne fault qu'un amoureux.
D'eaue tout plain ung bassin   Eust il dessus ses cheveux ?   D'un cop d'esperon, ou deux,   Ne veult chasser son roussin,   Pour empescher  le chemin.
Orleans.
Qu'esse la ? Qui vient si matin ?   - Se suis je.
- Vous, saint Valentin !   Qui vous amaine maintenant,   Ce jour de Karesme prenant,   Venez vous departir butin ?   A present nulluy ne demande,   Fors bon vin et bonne viende,   Banquetz et faire bonne chiere.
Car Karesme vient et commande   A Charnaige, tant qu'on le mande,   Que pour ung temps se tire arriere.
Ce nous est ung mauvais tatin,   Je n'y entens nul bon latin ;   Il nous fauldra dorenavant   Confesser, penance faisant ;   Fermons lui l'uys a tel hutin.
Qu'esse la ?  Qui vient si matin ?     Commandez qu'elle s'en voise,   Mon cueur, a Merencolie,   Hors de vostre compaignie,   Vous laissent en paix sans noise.
Trop a esté, dont me poise,   Avecques vous, c'est folie.
Commandez qu'elle s'en voise,   Mon cueur, a Merencolie.
Oncques ne vous fut courtoise,   Mais les jours de vostre vie   A traictez en tirannie ;   Sang de moy, quelle bourgoise !   Commandez  qu'elle s'en voise !    Responce d'Orleans.
Comme parent et alyé   Du duc Bourbonnois a present,   Par ung rondeau nouvellement   Me tiens pour requis et payé.
Par une, gist malade, mis   Ou lit d'amertume et grevance,   Requerant tous ses bons amis,   S'il meurt, qu'on demande vengeance.
Quant a moy, j'ay ja deffié   Celle qui le tient en tourment,   Et aprés son trespassement,   Par moy sera bien hault cryé,   Comme parent  et alyé !   Orleans.
Quant ung cueur se rent a beaux yeulx,   Criant mercy piteusement,   S'ilz le chastient rudement,   Et il meurt, qu'en valent ilz mieulx ?   Batu de verges de Beaulté,   De lui font sang par tout courir,   Mais qu'il n'ait fait desleaulté,   Pitié le devroit secourir,   S'il n'a point hanté entre tieulx   Qui ne s'acquittent loyaument ;   Doit estre tel pugnissement,   A mon advis, en autres lieux,   Quant  ung cueur se rent a beaux yeulx.
Responce d'Orleans au senechal.
Beau Pere ! benedicite,   Je vous requier confession,   Et, en humble contriccion,   Mon pechié sera recité.
En moy n'a eu mercy, ne grace,   Prenant de ma beaulté orgueil ;   Amours me pardoint ! ainsi face ;   Desormais repentir m'en vueil.
Reffus a mon cueur delité ;   J'en feray satisfacion,   Donnez m'en absolucion   Et penance, par charité,   Beau Pere !  benedicite.
Responce d'Orleans a Bourbon.
A voz amours hardyement en souviengne,   Duc de Bourbon ; se mourez par rigueur,   Jamais n'auront ung si bon serviteur,   Ne qui vers eulz tant loyaument se tiengne.
Dieu ne vueille que tel meschief adviengne,   Ilz perdroient leur regnon de doulceur.
A voz amours hardyement en souviengne,   Duc de Bourbon, se mourez par rigueur.
S'il est jangleur qui soctement me tiengne   Que Bourbonnois ont souvent legier cueur,   Je ne respons, fors que pour vostre honneur :    « Esperance », couvient que vous soustiengne.
A voz amours  hardyement en souviengne !   Orleans.
Descouvreur d'ambusche, sot oeil,   Pourquoy as tu passé le sueil   De ton logis, sans mandement,   Et par oultrageux hardement   As entrepris contre mon vueil ?   Demourer en repos je vueil,   Et en paix faire mon recueil,   Sans guerre avoir aucunement.
Descouvreur d'ambusche, sot oeil,   Pourquoy as tu passé le sueil ?   En aguet se tient Bel Acueil,   Et se par puissance, ou orgueil,   Une foiz en ses mains te prent,   Tu fineras piteusement   Tes jours en la prison de Dueil,   Descouvreur  d'ambusche, sot oeil !    Orleans.
Amours, a vous ne chault de moy,   N'a moy de vous, c'est quicte et quicte ;   Ung vieillart jamais ne proffite   Avecques vous, comme je croy.
Puis que suis absolz de ma foy,   Et Jeunesse m'est interditte,   Amours a vous ne chault de moy,   N'a moy de vous, c'est quicte et quicte.
Jeune, sceu vostre vieille loy ;   Vieil, la nouvelle je deppitte,   Ne je ne crains la mort subitte   De Regard.
Qu'en dictes vous ? Quoy ?   Amours,  a vous ne chault de moy !   Orleans.
J'ay pris le logis de bonne heure   D'Espoir, pour mon cueur, au jour d'uy,   Affin que les fourriers d'Annuy   Ne le preignent pour sa demeure.
Veu que, nuyt et jour, il labeure   De me gaster, et je le fuy,   J'ay pris le logis de bonne heure   D'Espoir, pour mon cueur, au jour d'uy.
Bon Eur, avant que mon cueur meure,   L'aidera, il se fye en luy ;   Autre part ne quiers mon apuy ;   En actendant qu'il me sequeure,   J'ay pris  le logis de bonne heure.
Orleans.
Escoutez et laissés dire,   Et en voz mains point n'enpire   Ce mal ; retournés le en bien.
Tout yra, n'en doubtez rien,   Si bien qu'il devra souffire.
Dieu, comme souverain mire,   Fera mieulx qu'on ne desire,   Et pourverra : tout est sien.
Escoutez  et laissés dire.
Chascun a son propos tire,   Mais on ne peut pas eslire :   Je l'ay trouvé, ou fait mien.
Au fort, content je m'en tien,   Car aprés pleurer vient rire.
Escoutez  et laissés dire.
Orleans.
En arrierefief sobz mes yeulx,   Amours, qui vous ont fait hommage,   Je tiens de mon cueur l'eritage ;   A vous sommes et serons tieulx,   Voz vrais subgez, voire des vieulx,   Soit nostre prouffit, ou dommage,   En arrierefief sobz mes yeulx,   Amours, qui vous ont fait hommage.
J'appelle Deesses et Dieux   Sur ce, vers vous, en tesmoingnage,   Se voulez, j'en tiendray ostage,   (Vous puis je dire ou faire mieulx ?)   En arrierefief  sobz mes yeulx.
Orleans.
J'J'en baille le denombrement   Que je tiens soubz vous loyaument,   Loyal Desir et Bon Vouloir ;   Maiz j'ay trop engagié Povoir,   Se je n'en ay relievement.
Je vous ay servy longuement,   En y despendant largement   Des biens que j'ay peu recevoir :   J'en baille le denombrement   Que je tiens soubz vous loyaument,   Loyal Desir et Bon Vouloir.
Vieillesse m'assault fellement,   Et me veult a destruisement   Mener ; maiz, veu qu'ay fait devoir,   Que m'aiderez j'ay ferme espoir.
A mes droiz voiez les Comment :   J'en baille  le denombrement.
Orleans.
Je suis a cela   Que Merancolie   Me gouvernera.
Qui m'en gardera ?   Je suis a cela   Que Merencolie   Me gouvernera.
Puis qu'ainsi me va,   Je croy qu'a ma vie   Autre ne sera.
Je suis  a cela.
Orleans.
On ne peut chastier les yeux,   N'en chevir, quoy que l'en leur dye ;   Dont le cueur se complaint et crye,   Quant s'esgarent en trop de lieux.
Seront il tousjours ainsi, Dieux ?   Rien n'y vault s'on les tanse ou prye :   On ne peut chastier les yeux,   N'en chevir, quoy que l'en leur dye.
Quant aux miens, ilz sont desja vieux   Et assez lassez de follye !   Les yeux jeunes, fault qu'on les lye   Comme enragiez : n'est ce le mieux ?   On ne puet  chastier les yeux !   Orleans.
Sont les oreilles estouppees ?   Rapportent il au cueur plus rien ?   Ouyl, plustost le mal que bien,   Quant on ne les tient gouvernees.
Se leurs portes ne sont fermees,   Tout y court, de va et de vien.
Sont les oreilles estouppees ?   Rapportent il au cueur plus rien ?   Les miennes seront bien gardees   De Non Challoir, que portier tien ;   Dont se plaint et dit le cueur mien :    « On ne me sert plus de pensees,   Sont les oreilles  estouppees ? »   Orlians.
Tel est le partement des yeulx,   Quant congié prenent doulcement,   D'eulx retraire piteusement,   En regretz privez, pour le mieulx.
Lors divers se dient adieux,   Esperans revenir briefment :   Tel est le partement des yeulx,   Quant congié prennent doulcement.
Et si laissent, en plusieurs lieux,   Des lermes par engagement   Pour payer leur deffrayement,   En gectant souspirs, Dieu scet quieulx !   Tel est  le partement des yeulx.
Orlians.
Pour moustrer que j'en ay esté   Des amoureux aucunesfoiz,   Ce May, le plus plaisant des moys,   Vueil servir, ce present Esté.
Quoy que Soucy m'ait arresté,   Sans son congié, je m'y envoiz,   Pour moustrer que j'en ay esté   Des amoureux aucunesfoiz.
Pour ce, je me tiens apresté   A deduiz, en champs et en bois,   S'Amours y prent nulz de ses droiz,   Quelque bien m'y sera presté,   Pour moustrer  que j'en ay esté.
Orlians.
Tant ay largement despendu   Des biens d'amoureuse richesse,   Ou temps passé de ma jennesse,   Que trop chier m'a esté rendu.
Car lors a rien je n'ay tendu   Qu'a conquester foison Lyesse,   Tant ay largement despendu   Des biens d'amoureuse richesse !   Commandé m'est et deffendu   Desormais par Dame Vieillesse,   Qu'aux jennes gens laisse prouesse.
Tout leur ay remiz et vendu,   Tant ay  largement despendu !    Orlians.
Fyez vous y, se vous voulez,   En Espoir qui tant promet bien ;   Mais souventesfoiz n'en fait rien,   Dont mains cueurs se sentent foulez.
Quant Desir les a affollez,   Au grant besoing leur fault du sien ;   Fyez vous y, se vous voulez,   En Espoir qui tant promet bien.
Lors sont de Destresse affollez.
J'aymeroye, pour le cueur mien,   Mieulx que deux tu l'aras, ung tien :   Quant les oiseaulx s'en sont vollez,   Fyez vous y,  se vous voulez !   Orlians.
Jaulier des prisons de Pensee,   Soussy, laissez mon cueur yssir ;   Pasmé l'ay veu esvanouir   En la fosse desconfortee.
Mais que seurté vous soit donnee   De tenir foy et revenir,   Jaulier des prisons de Pensee,   Soussy, laissez mon cueur yssir.
S'il mouroit en prison fermee,   Honneur n'y povez acquerir ;   Vueillez au moins tant l'eslargir   Qu'ait sa finance pourchassee,   Jaulier  des prisons de Pensee !    Orleans.
Donnez l'aumosne aux prisonniers,   Reconfort et Espoir aussy ;   Tant feray au jaulier Soussy   Qu'il leur portera voulentiers.
Ilz n'ont ne vivres, ne deniers,   Crians de fain : il est ainsy.
Donnez l'aumosne aux prisonniers,   Reconfort et Espoir aussy.
Meschans ont esté mesnagiers   Tenuz pour debte jusques cy :   Faictes les euvres de mercy,   Comme vous estes coustumiers :   Donnez  l'aumosne aux prisonniers !    Orleans.
Banissons Soussy, ce ribault,   Batu de verges par la ville ;   C'est ung crocheteur trop habille   Pour embler Joye qui tant vault.
Copper une oreille lui fault :   Il est fort larron, entre mille.
Banissons Soussy, ce ribault,   Batu de verges par la ville.
Se plus ne revient, ne m'en chault ;   Laissez le aller sans croix ne pille,   Le Deable l'ait ou trou Sebille !   Point n'en saille, pour frait ne chault :   Banissons Soussy,  ce ribault !   Orlians.
Des vieilles defferres d'Amours   Je suis a present, Dieu mercy !   Vieillesse me gouverne ainsy,   Qui m'a condempné en ses cours.
Je m'esbahys quant a rebours   Voy mon fait, disant : Qu'est ce cy ?   - Des vieilles defferres d'Amours,   Je suis a present, Dieu mercy.
Mon vieulx temps couvient qu'ait son cours,   Qui en tutelle me tient sy   Du jaullier appellé Soussy,   Que rendu me tiens, pour tousjours,   Des vieilles  defferres d'Amours !   Orleans.
Comme monnoye descriee,   Amours ne tient conte de moy ;   Jennesse m'a laissié ; pour quoy   Je ne suis plus de sa livree.
Puis que telle est ma destinee,   Desormais me fault tenir coy,   Comme monnoye descriee,   Amours ne tient compte de moy.
Plus ne prens plaisir qu'en pensee   Du temps passé ; car, sur ma foy,   Ne me chault du present que voy :   Car Vieillesse m'est delivree   Comme  monnoye descriee !    Orlians.
Laissez baude buissonner,   Le vieil briquet se repose,   Desormais travailler n'ose,   Abayer, ne mot sonner.
On luy doit bien pardonner :   Ung vieillart peult peu de chose !   Laissez baude buissonner,   Le vieil briquet se repose.
Et Vieillesse emprisonner   L'a voulu, en chambre close ;   Par quoy j'entens que propose   Plus peine ne luy donner :   Laissez  baude buissonner !   Orleans.
Quant me treuve seul, a par moy,   Et n'ay gueres de compaignye,   Ne demandez pas si m'enuye :   Car ainsi est il, sur ma foy.
En riens Plaisance n'apersoy,   Fors comme une chose endormye,   Quant me treuve seul, a par moy,   Et n'ay gueres de compaignye.
Mais s'entour moy pluseurs je voy,   Et qu'on rit, parle, chante ou crye,   Je chasse hors Merencolye   (Que tant hayr et craindre doy)   Quant  me treuve seul, a par moy !   D'Orleans.
Trop ennuyez la compaignie,   Douloureuse Merancolie,   Et troublez la feste de Joye :   Foy que doy a Dieu, je vouldroie   Que fussiez du païs banye !   Vous venez sans que l'on vous prie,   Bon gré, maulgré, a l'estourdie.
Alez ! que plus on ne vous voye :   Trop ennuyez la compaignie,   Douloureuse Merencolie,   Et troublez la feste de Joye.
Soucy avecques vous s'alye,   Si lui dy ge que c'est folie.
Quel mesnage ! Dieu vous convoye   Si loings tant que je vous renvoye   Querir ! - Quant ? - Jamaiz en ma vie :   Trop ennuyez  la compaignie !    Orleans.
Escollier de Merencolye,   Des verges de Soussy batu,   Je suis a l'estude tenu,   Es derreniers jours de ma vye.
Se j'ay ennuy, n'en doubtez mye,   Quant me sens vieillart devenu,   Escollier de Merencolye,   Des verges de Soussy batu !   Pitié convient que pour moy prie   Qui me treuve tout esperdu ;   Mon temps je pers et ay perdu,   Comme rassoté en follye,   Escollier  de Merencolye.
Orleans.
Et fust ce ma mort, ou ma vie,   Je ne puis de mon cueur chevir   Qu'i ne vueille conseil tenir   Souvent, avec Merencolie.
Si luy dy je que c'est folie :   Mais comme sourt ne veult oïr,   Et fust ce  ma mort, ou ma vie !   A Grace, pour ce, je supplie   Qu'i lui plaise me secourir ;   Au paraller, ne puis fournir,   Se ne m'aide, par Courtoisie,   Et fust ce  ma mort, ou ma vie !   Orleans.
Allez vous en dont vous venez,   Annuyeuse Merencolie,   Certes on ne vous mande mie :   Trop privee vous devenez.
Soussi avecques vous menez,   Mon huys ne vous ouvreray mie :   Allez vous en dont vous venez,   Annuyeuse Merencolie.
Car mon cueur en tourment tenez,   Quant estes en sa compaignie ;   Prenez congié, je vous en prie,   Et jamais plus ne retournez.
Allez vous en  dont vous venez !   Orleans.
A qui en donne l'en le tort,   Puis que le cueur en est d'acort,   Se les yeulx vont hors en voyage,   Et rapportent aucun messaige   De Beaulté plaine de confort ?   Ilz crient :  « Reveille qui dort ! »   Lors le cueur ne dort pas si fort   Qu'i ne die :  « J'oy compter rage.
»   A qui en donne l'en le tort ?   Puis que le cueur en est d'acort,   Se les yeulx vont hors en voyage ?   Adoncques Desir picque et mort,   Savez commant ? jusqu'a la mort.
Mais le cueur, s'il est bon et saige,   Remede y treuve et avantaige,   Bien, ou mal en vient oultre bort.
A qui en donne  l'en le tort ?    Orleans.
Doyvent ilz estre prisonniers,   Les yeulx, quant ilz vont assaillir   L'ambusche de Plaisant Desir,   Comme hardis avanturiers !   Veu qu'i sont d'Amours souldoyers,   Et leurs gaiges fault desservir,   Doyvent ilz estre prisonniers   Les yeulx, quant ils vont assaillir ?   Ilz se tiennent siens, si entiers,   Qu'au besoing ne peuent faillir,   Jusques a vivre ou a mourir,   Ilz le font bien et voulentiers.
Doyvent ilz  estre prisonniers ?   Orleans.
N'N'oubliez pas vostre maniere !   Non ferez vous, je m'en fays fort,   Ennuy, armé de Desconfort,   Qui tousjours me tenez frontiere.
Venez combatre a la barriere,   Et fetes acoup vostre effort :   N'oubliez pas vostre maniere !   Non ferez vous, je m'en fays fort.
Quant mectez sus votre banyere,   Cueurs loyaulx, guerriez si fort   Que les faictes retraire ou fort   De Douleur, a piteuse chiere.
N'oubliez pas  vostre maniere !   Orleans.
Chiere contrefaicte de cueur,   De vert perdu et tanné painte,   Musique notee par Fainte,   Avec faulx bourdon de Maleur !   Qui est il ce nouveau chanteur,   Qui si mal vient a son actainte,   Chiere contrefaicte de cueur,   De vert perdu et tanné painte ?   Je ne tiens contre ne teneur,   Enroué, faisant faulte mainte,   Et mal entonné par Contraincte :   C'est la chappelle de Douleur,   Chiere  contrefaicte de cueur !    Orleans.
Il n'est nul si beau passe temps   Que se jouer a sa Pensee ;   Mais qu'elle soit bien despensee   Par Raison, ainsi je l'entens.
S'elle a fait nulz despens contens,   Par Espoir soit recompensee :   Il n'est nul si beau passe temps   Que se jouer a sa Pensee.
Elle dit :  « A ce je m'actens,   Veu qu'ay Leaulté pourpensee,   Que de mes soussiz dispensee   Seray, malgré les malcontens.
»   Il n'est nul  si beau passe temps !    Orleans.
Pour Dieu, faictes moy quelque bien,   Veu que m'a desrobé Veillesse,   Plaisance ; car, en ma jeunesse,   Savez que vous amoye bien.
Pour vous n'ay espargnay du myen,   Or suis pouvre, plain de foiblesse :   Pour Dieu, faictes moy quelque bien,   Veu que m'a desrobé Veillesse.
Devoir ferez, comme je tien,   Car j'ay despendu a largesse,   Pieça, mon tresor de lyesse ;   Et maintenant je n'ay plus rien.
Pour Dieu,  faictes moy quelque bien !   Orleans.
C'C'est la prison Dedalus   Que de ma merencollie,   Quant je la cuide fallie,   G'i rentre de plus en plus.
Aucunes foiz, je conclus,   D'i bouter Plaisance lie :   C'est la prison Dedalus !   Que de ma merencollie.
Oncques ne fut Tantalus   En si trespeneuse vie,   Ne, quelque chose qu'on die,   Chartreux, hermite, ou reclus :   C'est la prison  Dedalus !    Orleans.
A ! que vous m'anuyés, Viellesse,   Que me grevez plus que oncques mes !   Me voulés vous a toujours mes   Tenir en courroux et rudesse ?   Je vous faiz loyalle promesse   Que ne vous aimeray jamés :   A ! que vous m'anuyés, Viellesse !   Que me grevez plus que oncques mes !   Vous m'avez banny de Jennesse,   Rendre me convient desormais.
Et faites vous bien ? Nennil, mais   De tous maulx on vous tient maistresse.
A ! que vous m'anuyés, Viellesse !    Orleans.
Temps et temps m'ont emblé Jennesse,   Et laissé es mains de Viellesse   Ou vois mon pouvre pain querant ;   Aage ne me veult, tant ne quant,   Donner l'aumosne de Liesse.
Puis qu'elle se tient ma maistresse,   Demander ne luy puis promesse,   Pour ce, n'enquerons plus avant.
Temps et temps m'ont emblé Jennesse,   Et laissé es mains de Viellesse.
Je n'ay repast que de Foiblesse,   Couchant sur paille de Destresse,   Suy je bien payé maintenant   De mes jennes jours cy devant ?   Nennil, nul n'est qui le redresse :   Temps et temps  m'ont emblé Jennesse !   Orleans.
Asourdy de Non Chaloir,   Aveuglé de Desplaisance,   Pris de goute de Grevance,   Ne sçay a quoi puis valoir.
Voullez vous mon fait savoir ?   Je suis pres que mis en trance,   Asourdy de Non Chaloir,   Aveuglé de Desplaisance.
Se le Medecin Espoir,   Qui est le meilleur de France,   N'y met briefment pourveance,   Viellesse estainct mon povoir,   Asourdy  de Non Chaloir.
Orleans.
Dedens la maison de Doleur,   Ou estoit trespiteuse dance,   Soussy, Viellesse et Desplaisance   Je vis dancer comme par cueur.
Le tabourin nommé Maleur   Ne jouoit point par ordonnance,   Dedens la maison de Doleur,   Ou estoit trespiteuse dance.
Puis chantoient chançons de Pleur,   Sans musicque, ne accordance ;   D'ennuy, comme ravy en trance,   M'andormy lors, pour le meilleur,   Dedens la maison  de Doleur.
Orleans.
Je vous sans et congnois venir,   Anuyeuze Merencolie ;   Maintez fois, quant je ne vueil mye,   L'uys de mon cueur vous fault ovrir.
Point ne vous envoye querir,   Assez hay vostre compaignie ;   Je vous sans et congnois venir,   Anuyeuze Merencolie !   Jennes peuent paine souffrir,   Plus que viellars ; pour ce, vous prie   Que n'ayez plus sur nous envie :   Ne nous vueilliez plus assaillir.
Je vous sans  et congnois venir !   Orleans.
Mentez, menteurs a carterons,   Certes point ne vous redoubtons,   Ne vous, ne voustre baverye ;   Loyaulté dit, de sens garnye :    « Fy de vous et de voz raisons ! »   On ne vous prise deux boutons,   Et pour ce, nous vous deboutons,   Esloignant nostre compaignie :   Mentez, menteurs a carterons,   Certes point ne vous redoubtons,   Ne vous, ne voustre baverye !   Voz parlez, pires que poizons,   Boutent par tout feu en maisons ;   Que voulés vous que l'en vous die ?   Dieu tout puissant si vous mauldie,   Vous donnant de maulx jours foisons !   Mentés, menteurs  a carterons !     Des soucies de la court   J'ai acheté au jour d'uy ;   De deux bien garny j'en suy,   Quoy que mon argent soit court.
A les avoir chacung court :   Mais quant a moy, je m'enfuy.
Des soucies de la court,   J'ay acheté au jour d'uy.
Je deviens viel, sourt et lourt ;   Et quant me treuve en ennuy,   Non Chaloir est mon apuy,   Qui maintesfoiz me secourt   Des soucies de la court.
Orleans.
Tout plain ung sac de Joyeuse Promesse,   Soubz clef fermé, en ung coffin d'Oublie,   Qui ne poursuit, certes c'est grant folie,   Tant qu'on en ayt par Raison, a largesse ?   Craindre ne fault Fortune la diverse   Qui Passe temps avecques elle alie,   Tout plain ung sac de Joyeuse Promesse,   Soubz clef fermé, en ung coffin d'Oublie.
Conseil requier a gens plains de sagesse,   Qui mieulx sera, si leur plaist, c'om le die ;   Car Bon Espoir, quoy qu'on le contrarie,   A droit vendra et trouvera richesse   Tout plain  ung sac de Joyeuse Promesse.
Dieu les en puisse guerdonner   Tous ceulx qui ainsi tourmenter   Font, de vent, de naige et de pluye,   Et nous et nostre compaignye,   Dont peu nous en devons louer.
Mais il fauldra qu'au par aller,   Commant qu'il en doye tarder,   Que nous, ou eulx, en pleure ou rie :   Dieu les  en puisse guerdonner !   Or ça, il fault parachever   Et puis qu'il est trait, avaler !   On congnoistra qu'est de clergie,   D'Orleans, trait de Lombardie :   Tous bien faiz convendra trouver.
Dieu les  en puisse guerdonner !     Prenons congié du plaisir de noz yeulx,   Puis qu'a present ne povons mieulx avoir,   De revenir faisons nostre devoir,   Quant Dieu plaira, et sera pour le mieulx.
Il faut changer aucunefoiz les lieux,   Et essayer, pour plus ou moins savoir :   Prenons congé du plaisir de nos yeulx,   Puisqu'a present ne povons mieulx avoir.
Ainsi parlent les jennes et les vieulx ;   Pour ce, chascun en face son povoir.
Nul ne mecte sa seurté en Espoir,   Car au jour d'uy courent les eurs tieulx quieulx.
Prenons congié du plaisir de noz yeulx.
M'apelez vous cela jeu ;   En froit d'aler par pays ?   Or pleust a Dieu qu'a Paris,   Nous feussions enprés le feu !   Nostre prouffit veullent peu,   Qui en ce point nous ont mis !   M'apelez vous cela jeu,   En froit d'aler par pays ?   Deslyer nous fault ce neu,   Et desployer fais et dis,   Tant qu'aviengne mieulx ou pis,   Passer convient par ce treu :   M'apelez vous  cela jeu ?     De Veillesse porte livree   Qu'elle m'a, puis ung temps, donnee,   Quoy que soit contre mon desir,   Mais maulgré myen le fault souffrir,   Quant par Nature est ordonnee.
Elle est d'annuy si fort brodee,   Dieu scet que l'ay cheire achaptee,   Sans gueires d'argent de plesir :   De Veillesse porte livree   Qu'elle m'a, puis ung temps, donnee,   Quoy que soit contre mon desir.
Par moy puist estre bien usee,   En eur et bonne destinee,   Et a mon soubhet parvenir,   Tant que vivre puisse et mourir   Selon l'escript de ma pensee :   De Veillesse  porte livree.
Orleans.
Salués moy toute la compaignie   Ou a present estez a chiere lye,   Et leur dites que voulentiés seroye   Avecques eulx, mais estre n'y pourroye,   Pour Viellesse qui m'a en sa ballie.
Au temps passé, Jennesse sy jolie   Me gouvernoit ; las ! or n'y suy ge mye,   Et pour cela, pour Dieu, que escuzé soye ;   Salués moy toute la compaignie   Ou a present estez a chiere lye.
Amoureus fus, or ne le suy ge mye,   Et en Paris menoye bonne vie ;   Adieu bon temps, ravoir ne vous saroye !   Bien sanglé fus d'une estrete courroye,   Que, par Age, convient que la deslie :   Salués moy toute la compaignie !.
