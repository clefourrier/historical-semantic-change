La digne vierge sainte Geneviere fu nee a Nenterre pres de Paris et fu avoec pere et mere jusques au temps de l'empereur Valentin.
Ou tamps que ladite vierge estoit enfant, saint Germain d'Aucerre et saint Leu de Troies vinrent a Nenterre pour euls herbergier.
Le peuple vint contre euls pour avoir la beneichon et tantost saint Germain va choisir la pucelette sainte Geneviere et la fist venir a lui et la teste le baisa et li demanda son non et quelle fille elle estoit et les gens d'entour dirent que Geneviere estoit nommee.
Son pere et sa mere vinrent et saint Germain leur demanda :  « Cest enfant est elle vostre fille ? »  Et ilz respondirent :  « Sire, ouil. - Bieneureus estes quant Dieu vous a donné une telle fille.
Saciés que le jour de sa nativité, les angeles celebrerent grant joie ou chiel.
Elle sera de grant merite devant Dieu. »  Lors dist a la demoisele Geneviere :  « Ma fille, dites moy et n'aiiés pas honte se vous volrié estre sacree et vivre en virginité jusques a la mort comme espeuse a Jhesu Crist. »  La vierge li respondi :  « Saint pere, vous demandés se que je desire. »  Saint Germain li tint la main sur la teste jusques atant qu'ilz fussent au moustier et la, la beneiçon donnee au peuple,  saint Germain dist au pere et a la mere qu'i lui ramenast l'endemain au matin leur fille.
Et quant elle fu ramenee, saint Germain li dist :  « Dieu te sault, fille.
Te souvient il que tu me prommis hier de la virginité de ton corps ? - Saint pere, dist la vierge, je m'en recolle bien et, a l'aide de Dieu, je pense a acomplir mon pourpos. »  Lors le saint homme regarda en terre et vit un denier venu de la volenté de Dieu, signé du signe de la croix.
Il le prist et li donna et li dist :  « Belle fille, vous percerés ce deniers et le porterés en memore de Jhesu Crist vostre espouls et ne soufferés entour vous autre aournement d'argent. »  Et la recommanda a son pere et a sa mere.
Il advint que la mere de sainte Geneviere en jour de feste aloit au moustier et dist a sa fille qu'elle gardast l'ostel.
La pucelle aloit aprés criant et disant que la   foy qu'elle avoit promis a saint Germain elle garderoit a l'aide de Dieu et que souvent yroit a l'eglise affin qu'elle deservist a estre espeuse a Jhesu Crist et que digne fu trouvee de s'amour.
La mere se courecha et li donna une buffe.
Dieu venga l'enfant qui la mere aveugla si que XXI mois ne vit goute.
Quant la mere ot longuement esté en ceste poine qui mout lui ennuioit, il lui souvint du bien que saint Germain avoit dit de sa fille, si l'appella et li dist :  « Ma fille, alés au puis et m'aportés de l'yaue. »  La pucelle y ala bonne aleure.
Quant au puis fu, elle commencha a plorer de ce que sa mere avoit perdue sa veue pour elle.
Elle prist de l'yaue et l'aporta a sa mere.
La mere tendi ses mains au chiel et en grant foy et reverence prist de l'yaue et la fist signer a sa fille du signe de la croix et elle en lava  ses yeulx et tantost commencha a veoir ung peu.
Quant II fois ou III les ot lavés, la veue li revint comme devant.
Aprés la mort de son pere et de sa mere vint sainte Geneviere demorer a Paris pour la bonté esprouver et pour mieuls valoir.
Fu si malade de paralisie qu'il sambloit que par III jours que on la gardoit comme morte ne signe de vie n'i apparoit fors en ses joes que un peu rouses estoient.
En celle espace, si comme elle confessa aprés celle maladie, l'amena ung angele en esprit ou repos des bons et ou tourment des mauvais.
Depuis revela elle a pluiseurs les secrés de leurs consciences comme celle qui ensegnie estoit du Saint Esprit.
Aprés saint Germain retourna a Paris et demanda au peuple qui aloient a l'encontre de li comment sainte Geneviere se portoit et le peuple  mesdisoit d'elle.
Et si tost que saint Germain entra a Paris, si s'en ala tout droit a l'ostel de la vierge.
Laquel il salua en si grant humilité que tous s'en esmervillerent et moustra a ceuls qui la desprisoient la terre arousee de ses larmes.
Durement tourmenta son corps la precieuse vierge toute sa vie pour peciés mater et pour bon exemples donner car, depuis qu'elle fu en l'eage de XV ans jusques au Le an, elle     jeuna tousjours fors au dimence et au joedi.
En sa refection n'avoit que pain d'orge et aucune fois feves cuites.
Tousjours estoit en orisons, en veilles et en penitances.
Onques ne but de vin ne d'aultre liqueur par tout le tamps de sa vie.
Quant elle ot L ans menét celle vie, par le commandement de un evesque, prist par obedience a mengier avoec  son pain d'orge poisson et let et touteffois qu'elle ce mengoit elle regardoit au chiel et ploroit, dont on croit qu'elle veoit appertement nostre sire Jhesu Crist.
En devotion avoit la sainte verge de vellier la nuit que nostre Sire resuscita de mort a vie.
Si advint une fois qu'elle se mist a chemin devant le jour pour aler a l'eglise de Saint Denis et faisoit porter ung chierge ardant devant elle.
La nuit si estoit obscure et les boes grandes et pleuvoit fort, si estaindi le chierge.
Les verges qui estoient avoec elle furent mout troublees et elle demanda le chierge et si tost qu'elle le tint a ses mains, il fu alumés par la volenté de Dieu et le porta ardant jusques a l'eglise.
Samblablement en sa cambre une fois fu alumé en sa main un  chierge sans le feu de ce monde, duquel cierge pluiseurs malades qui par bonne foy en prenoient un peu estoient garis.
Une femme, par le tentation de l'anemi, lui embla ses sorlers, mais si tost qu'elle fu en sa maison, elle perdi sa veue.
Quant elle vit que nostre Sire vengoit l'injure qu'elle avoit faite a sainte Geneviere, elle se fist mener en raportant son larchin.
Quant elle fu devant sainte Geneviere, elle li cheï auls piés et li requist pardon et restitution de sa veue et sainte Geneviere, qui tres debonnaire estoit, la leva de terre en sousriant et lui rendi la lumiere de ses yeus.
Le roy de Franche Childrich, combien qu'il fust paien, si la tenoit il a grant reverence.
Aussi faisoient les barons de France pour les biauls miracles qu'elle faisoit ou non de Jhesu Crist.
Dont une fois advint que ledit roy tenoit prisonniers jugiés a mort, mais affin que sainte Geneviere ne les li demandast, il yssi hors de Paris et fist clore les portes aprés lui.
La verge le seut, tantost se mist au chemin bonne aleure pour les ames delivrer.
Si tost qu'elle vint aus portes, elles se ouvrirent sans clefs voiant le peuple qui ce tint a grant admiration.
Elle poursieut le roy et obtint grace auls prisonniers.
De Miauls vint a la verge ung homme qui avoit la main secque jusques a la ceute et la pria qu'elle lui resuscitast.
Elle prist sa main et la mania et fist le signe de la croix et tantost la main devint saine.
Une fois se tenoit sainte Geneviere a son huis, si vit passer une pucelle qui portoit une cenne d'oille.
Elle l'apella et li demanda qu'elle portoit.
Celle li respondi qu'elle portoit oille qu'elle venoit d'acheter.
La sainte, qui veoit l'anemi seoir sur le gueulle de le cenne, si le va souffler et manecier et la gueulle de la quenne va rompre, et elle signa l'oille et dist a la pucelle qu'elle s'en alast seurement.
Les gens qui ce virent furent mout esmervilliés de ce que l'anemi ne se savoit si desguiser qu'elle ne l'aperchut tantost et en loerent nostre Seigneur.
Molt d'aultres miracles fist nostre Sire pour l'amour de la sainte vierge Geneviere, laquelle vesqui en ce monde plaine de virtus et de bien plus de IIIIxx ans     et trespassa dignement le IIIe jour de jenvier.
Puis fut enterree ou Mont de Paris, jadis apellé Mont Parlouer et maintenant dit le Mont Sainte Geneviere en l'eglise de Saint Piere et de Saint  Pol et aprés advinrent mout de biauls miracles.
Au sepulcre de sainte Geneviere, fu aporté un homme qui si malade estoit de la pierre que ses amis n'avoient nulle esperance de sa vie.
En grant pleur et doleur le menerent en requerrant l'ayde de la verge.
Bien tost aprés leur orison la pierre s'en yssi et fu aussi sain et liés comme s'il n'euist onques eut maladies.
Ung autre homme y vint qui volentiers besongnoit aulx dimences, si l'en pugni nostre Sire, car il lui fist les mains controites si qu'il ne pooit besongnier auls aultres jours.
Il s'en repenti et renoncha au pechié et vint au tombel de sainte Geneviere et la plora, veilla et aoura devotement et, l'endemain, il retourna tout sain loant nostre Sire et la verge.
L'an mil III et LX, vint ung contrait de Brie a Paris requerir a sainte Geneviere ayde et santé et, si tost comme il vit la cloquier de l'eglise, il se mist en orison et, sa priere finee, il se leva tout sain et aporta ses potentes en ladicte eglise.
Aprés le trespassement de la benoite vierge sainte Geneviere, fist on asigner une lampe en son sepulcre, en laquelle oille sourdoit comme en la fontaine.
Trois belles vertus y faisoit nostre Signeur, car le feu toujours y ardoit.
L'oille point n'apetiçoit.
L'oille les malades garisoit.
Ainssi ouvroit la verge corporelement qui plus habondamment oeuvre es ames par ses merites espirituelement.
Si prions a madame sainte Geneviere qu'elle nous voelle impetré grace et pardon de tous nos peciés et en la fin la glore  de paradis.
Amen.
Prudentes virgines acceperitis oleum in vasis suis cum lampadibus.
Specie tua et pulcritudine tua intende prospere, procede et regna.
Exaudi nos.
Oratio.
Domine, Deus salutaris noster, ut, sicut de beate Genovefe festivitate gaudemus, ita pie devotione erudiamur affectu per Christum Dominum Nostrum.
Amen.
O beata Genovefa ora pro nobis.
Amen amen.
.
