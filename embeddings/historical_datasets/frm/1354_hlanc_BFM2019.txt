In nomine Patris et Filii  et Spiritus Sancti.
Amen   Tresdouz Sires Jesus  Crist, ceo qe jeo par l'eide de vous pense cy enapres a escrire, jeo vous requere, Sire, et humblement vous prie qe vous plese a moy doner grace de ensi ceste oevre  comencer et acomplir, qe ceo soit a la plesaunce de vous et al honour de vostre  douce miere et a la loenge de touz les seyntz et seyntes de paradys.
Amen.
Beau Sire Dieux, de trois  choses vous sui jeo principalment tenuz a dire: Sire, mercye et graunte  mercye.
La primere resone si est  de dire graunt mercye: de ceo, Sire, qe vous me feistes de nient et puis voilliez  qe jeo eusse si grandement ma part du mounde qe vous, tresdouz Sires, feistes  soulement pur servire a homme, et homme pur luy memes, et pur totes altres  creatures a vous servir, loer et gracier.
Et me semble, Sire, qe vous feistes le  mounde ataunt pur moy come pur une altre,et de taunt plus comme jeo plus en ai et  ai eu, la vostre mercy.
E, tresdouz Sire, quant jeo me recorde de ceo qe j'ai  resceu de vous en cest siecle et receyve touz les jours saunz ma deserte, comme en  vertues et en graces qe malement sount enploiees en moi et en la sustenaunce de  moun cheitif corps et en services de mes proemes - et ceo par mult de maneres, les  queux vous feistes, Sire, ausi diligeanment comme moi et ausi chier les achatestes  et mult plus chier les aveetz, et par bon droit, car asseez plus valent de  corps et d'alme et de biens de cest mounde, qe vous, beau Sire  Dieux, avetz establi pur servir a nous touz - certes, jeo conois qe j'ai eu ma  part plus qe tout pleyn des altres: et c'est en loos et en pris mult malement deservi, et en richesces mult malement aquises et pirs  despendues, et le desduyt des bestes, d'oiseaux sauvages et privés, et le profit  et l'aise qe ent vient; qe, courtment a dire, pus de quantqe jeo saveroie deviser  ou sohaider, douce Sire, par vostre graunte grace et bonté, vous m'en aveetz ycy  purveu largement, la vostre chere mercie.
Et jeo cheitif dolent comme malveys et  faux traitre qe jeo sui, qi n'ai pas volu servir ne grace rendre a vous moun  tresdouz seignur, des biens et de graces qe vous m'avetz fait, mes tout a  contraire, car de tout ceo qe j'ai, Sire, de vous receu, j'ai plus servi, honouree  et creu le ord deable d'enfern qe vous.
Jeo l'ai servi de moun corps et de mes  cynk sens et de touz les biens qe vous, moun seignur, m'avetz prestee en cest  siecle, dount jeo en doi avoir bien malvais guerdoun.
Honour lui face jeo trop  graunt, quant jeo lui doune quantqe vous m'avetz donee - c'est corps et alme et  tout le remenaunt.
Jeo lui en ai fait mult sovent present et sacrifice, de qoi  j'ai deservi d'avoir mult graunt hounte et deshonour; et creu l'ai jeo, tresdouz  Sire, mult foiZe, en taunt qe j'ai lessee affaire voz comaundementz  et voz bons enseignementz pur les soens malveis et dolorous et les mals qe j'ai  par ceo fait et les biens qe j'ai lessee affaire, et ensi  par  soun enticement et par malvais assentement sui jeo deceu en ceo qe lui ai creu.
De  qei, tresdouz Sire Jesus Crist, jeo vous crie mercie de tout moun coer et vous  prie, beau Sire Dieux, qe de cele pité dount vostre douz coer est pleyn, q'il vous  plese taunt partir ou moi qe vous, Sire, eietz mercy de moi et me pardonetz mes  maufaitz et moi donetz grace de vous plere ataunt comme jeo vous ai despleu.
La seconde resoun si est  ceste, de qoi, Sire, je vous sui tenuz mult a dire mercie et graunte mercie.
Beau  Sire Dieux, jeo sai comment vous venistes en terre et preistes char et saunk de la  tresbenoite virgyn nostre douce dame seynte Marie et preistes ensi nostre  semblaunce: dount, Sire, vous nous feistes durement graunt honour et a vous sumes  mult tenuz a mercier de touz nos coers et regracier.
Et jeo pense, Sire, qe vous  venistes, Sire, pur nous touz resembler si nous touz le volons, et c'est a dire si  nous avons esté et sumes en ferme entencioun d'estre tiels comme nous deusseoms  estre; c'est assavoir net de coer et hors de pecché, humbles, desbonaires, merciables, pitous et pleyn de charité et de toutes altres bones oevrs, et voide  de tous mals.
Et celui qe serroit contraire, a qi resembleroit? A celui qi serroit  a vous contraire: c'est a l'ord deable d'enfern, et non pas soulement de sa  liveree, mes de sa propre seutte comme compaignon; qe honye soit tiele  compaignie et si serra ele: ore se y mette qe vorra.
Elas! Bien doit estre dolent  celui qi en sa defaute ad perdu une si bele semblaunce comme d'un si bon seignur  si vaillaunt, si douz, si tres debonaire comme vous estes, tresdouz Sire Jesus Crist.
Beau Sire Dieux, jeo sui celui qe me sui mys hors de  vostre douce semblaunce; et nient contre moun gree, mes de ma propre malveise  volunté et jeo ne puisse mye dire qe le deable par sa force ne par ses engyns le  me fesoit faire, car jeo sai bien qe jeo eusse eu assez d'eide encontre lui, si  jeo vous eusse appellee et requis socour de bon coer.
Par quoi, beau tresdouz  Sires Jhesus, jeo vous crie mercie de tout moun coer de quantqe j'ai devers vous mespris, puis la houre qe jeo fu nee de ma miere, en  fait, en dite, et en pensé, et vous prie, Sire, pur l'amour de cele en qi vous  preistes nostre semblaunce, qe vous me pardonetz mes pecchés et voillietz, trescher Sire, qe desormes jeo vous puisse en alcunes choses resembler si avaunt  comme un si cheitif viande al verm poet resembler a si noble Roi comme le Roi de  cel, de la terre, et de la meer et de quantqe en eux sount.
Et si j'ai, tresdouz  Sires, pur vous en cest siecle ascune persecucioun de corps, d'avoir ou d'amys, ou  en altre manere qele qe soit, jeo vous prie, tresdouz Sire, qe jeo le puisse  prendre a gree pur l'amour de vous; et la ou vous, Sire, de si bon gree  soeffristes tauntz de peynes pur moi en ce siecle, jeo vous prie, Sire, qe jeo  vous puisse resembler en taunt qe jeo puisse trover en moun dur coer de soeffrir  pur vous de bone volunté anguises, travailles, peynes, tiels comme il vous plerra, et nient soulement pur guerdoun avoir ne pur contrepeser a les maux qe j'ai fait, mes tout entierment pur l'amour de vous, ensi comme vous feistes, Sire,  pur l'amour de moi; et me donetz grace, beau Sire Dieux, de vous  bien conoistre et moi meismes auxi, pur vous, Sire, plus servir, amer et douter, et moi meyns preiser, cherir et ent tenir, et qe jeo vous puisse, Sire, de bon  coer rendre graces et mercies de quantqe vous m'avetz envoiee en ces siecle ou  envoieretz, soit il bien soit il mal, qe jeo puisse tout prendre en gree par  vostre seyntisme grace.
La tierce resoun, tresdouz Sires, n'est mie petite pur qoi jeo sui bien tenuz a dire mercie et  graunte  mercie, et ceo ne mye tant soulement de bouche, mes  entierment de coer et de bouche, et ceo mult sovent: c'est del languisouse mort, douz Sire, qe vous plust a soeffrir pur moi.
Jeo ose bien dire pur moi, car jeo  sai bien, Sire, qe vous morustes plus pur les peccheours qe pur les bons et jeo  sui, Sire, un de ces malveis peccheours et de touz le plus ord, par qoi jeo sui, las, cheitif et malveis traitre, q'est la principale cause de la vileyne mort de  son bon seignur; lui doi jeo donqes bien dire et par grant poour: «  A! redoutee  Sires, mercies  »  et d'altre part, bien grantes mercies, quant il lui pleust tant  soeffrir pur moi.
Certes oïl, car jeo croi, s'il pout plus avoir fait, q'il eust  fait, mes nul ne purroit plus ne taunt deviseer ne comment il plus overtement nous  purroit moustreer l'amour q'il avoit a nous, et le desire q'il ad pur avoir nostre  cheitif amour.
Et pur tout cela si un soit qe ne poet pas trover en soun dur coer  malveis d'amer Celui qe lui ad si chier achaté, et voit touz les jours  et conoit, pur ceo qe le douz Seignur lui envoie, q'il est tutdiz  ausi entierment desiraunt d'avoir s'amour comme il feust unqes mes.
Car pur qoi  lui envoieroit il tant de biens comme il fait et si entierement le garde, de nuyt  et de jour, de meynt mal et de meynt peril dount il sovent ne siet riens ne jammes  ne savera, et en ceo piert bien le graunt amour q'il y a et qe touz jours veut il  son preu, ne ait il ja si poi de gree.
Alas! Alas! tresdouz Sire Jesus Crist, jeo  sui celui malveis desloiaux traitres qi s'est si tresmalement portee envers vous, moun tresdouz Seignur, qe tant avetz fait pur l'amour de moi cheitif qe, tout ne  deise jeo autre chose jammes fors « Beau Sire, mercie et graunte mercie, » et deusse  touz jours vivre, si ne purroi jeo mye d'asseez purpaier ma  dette.
Et, douz Sire, vous espandistes vostre precious sank en la croice ou vous  pendistes, et si tresgreves peynes soeffristes qe al darreyn morir vous covient.
Et tout ceo cy, beau Sire Dieux, estoit pur l'amour qe vous avietz a nous et pur  l'amour qe vous desiretz d'avoir de nous si comme j'ai pardevant dit.
Mes uncore  ad il une autre resoun de qoi jeo sui moelt endetté de rendre graces et merciz, et  de tresparfound coer crier mercie.
Car la ou jeo estoi perdu et en prisoun sanz  fyn et sanz nul remede, tresdouz Sires, vous me rechatastes si cher comme du sank  de vostre douz coer debonair a si tresgraunte fuisoun qe nient une soule goute ne  remist, qe tout ne s'en sailli mult haboundanment et par graunt russeaux mult  ferement.
Beau Sire Dieux, comme graunte chose ceo deveroit bien  reymbre par une si graunte et si noble raunceon, bien sui jeo tenuz a  vous, tresdouz Sires, mercier de entier coer et sovent.
Et qe dirroit homme qe si  entre autres un feust si malveis qe pur toute cele graunte et outrageouse ranceon  paiee, apres il s'est obligez en prison ariere et de son bon gree? Bien est il  mescheaunt et sotz et hors de sens.
Tresdouz Sires, ceo sui jeo uncore a qi riens  ne poet valoir voz dures peynes, vostre sank precious ne vostre hontouse mort, ne  riens, Sires, qe unqes fistes pur moi.
Car jeo ne sui poynt par cela hors ne  delivres; mes a qi tient? Certes, Sire, a moi meismes, car jeo me sui puys myent  foiZe par dit, par fait, par pensee et par ma propre volunté sanz  destresce nule et tout a escient, rendu ariere en la puneise prison d'enfern.
Et, Sire, la vostre mercy, vous avetz fait ceo qui en vous est de me ent getter, et  jeo mescheaunt ai d'autre part fait tout ceo q'en moi est a y  demorer sanz fyn et vous faire perdre cel sank, cel peyne et cel mort.
Ore sui jeo  maubailli si jeo n'ai grace de vous, tresdouz Sire, qe jeo puisse estre bien  dolent de mes pecchés et verrai repentaunt parfitement de coer, si qe jeo soie de  tant plus hardys de vous, Sire, crier mercy de entier coer, et tant qe vous en  puissetz pité prendre dont vous en estes pleyn, douz Sire, a nostre busoigne, qe  de vostre douce miere et de touz vos seyntz soietz vous benoit, regraciez et loez.
Un homme qi seroit  durement naufrez de grandes plaies deqes a la mort, il ne serroit mie sage s'il  tardoit trop a lui quere tiel myre qe lui purroit ses plaies  garrir.
Et si l'omme est poure et la medicine chiere, c'est trop fort si lui  meistres ne soit si curtois q'il le voille garrir sanz plus prendre de soen  forsqe soulement grant mercy, mes qe ceo soit de bon coer; car de tiele monoye  covient paier ceaux qe les grantz merciz sanz plus coveitent.
Et s'il par tant le  voillet faire, lui poures homme est mult tenuz a cest curtois mestre, car par nule  finance ne purroit il avesnir a si chere medicine; et, s'il ne l'ad, il est mort  sanz doute.
A! tresdouz Sire Jesus  Crist, jeo sui celui poures et nu de touz biens qi sui mult durement naufrez de  sept si ordes et si perillouses plaies qe jeo n'atenk forsqe la mort, voir voir la  male mort, si jeo n'ai le plus tost confort et eide de bon meistre  -  ceo estes  vous, beau Sire Dieux, q'estes myre et medicine et refut a touz ceaux qe vous  querent de bon coer.
Et puis qe jeo sui, Sire, si poure de touz biens et mes  plaies sont si perillouses, si horribles, si pleynes de venym pur purture de  vileyne ordure puant, qe c'est honte trop grant de ent parler  ou de ent enquere ou soulement penser, A! beau Sire Dieux, coment serroi jeo donc  si hardi qe jeo les vous moustre? Trois choses le me fra  faire: l'une est, Sire, qe jeo sai bien q'omme ne poet riens celer, car vous le  savetz.
La seconde, qe moustrer me covient, ou de male morte morir.
La tierce  chose est qe nul ne me poet eider forsqe vous, et jeo m'affie, tresdouz Sire, en  vostre grante bontee, pitee et mercie.
Ore, Sire, s'il vous  plest, jeo vous moustrerai mes plaies qe sont sept: La primere est l'oraille.
La  seconde l'oil.
La tierce le nies.
La quarte la bouche.
La  quinte la mayn.
La sisme le piee.
La septisme le coer.
Et uncore a dire  generaument, tout le corps si est pleyne des plaies, et les avantdites plaies sont  si pleines de touz les sept mortels pecchés et de veniaux, qe j'ai mult graunte  doute, forsqe par tant qe jeo m'affie et assure en la grant curtoisie de vous, beau Mestre, qe vous, si vous plest, me aideretz a tout garrir.
Et si ensi soit qe  mes plaies puent sur vous, pur ceo, Sire, ne voillietz mye turner la face de moy, car jeo serrai donqes de tout perdu; mes pitee vous preigne, douz Sire Meistre, et  jeo vous prie qe jeo soie pitous devant vostre douce face et en vostre humble  regard.
Et puis, Sire, qe vous estes myre et medicine qi poetz garrir et nul  altre, donetz moi grace, Sire, qe jeo vous puisse Sire, a droit descoverir mes  plaies et qe j'ai par vous sanctee; et par vostre seynte misericorde eietz ent  pitee.
Tresdouz Sire Jesus  Crist, jeo vous moustre primerement mes orailles qe sont si pleynes de pecchés qe  vostre douce service ne poet pas entrer si ne soit en trespassant, comme messes, matyns, vespres, ne nul altre, ne les bons sermons.
A voir dire, nul bien y entre  - c'est a dire pur y demorer.
Mes si lui prodomme die ascune folie ou niceté, cela  y entra tout prest et demurra bone piece; mes le profite de l'alme n'y entra ja si  ne soit a grante peyne.
Et a la foiZe ascunes noveles vont et si  entrent dedeinz, comme de batailles ou d'autre chose dont j'ai doute de mort ou de  honte: tant comme cele doute dure, bien y entrent les biens  avantditz, mes si tost s'en vont comme la doute s'en va.
Ne le bien de moun  proeme ne y entre pas voluntiers ne par lour gree.
Mes defautes n'y entrent ja  sans grant estour, si ne soient coloree ensi qe jeo ne les puisse mye bien  conoistre: c'est de flaiteries, de mensoignes, ou en bourdant ou truflant; de dire  le voir, ensi y entre il, mes si jeo le reconoisse, ja ne mettra le piee qe jeo  puisse.
Et qi unqes voudra dire male de moun proeme ou le bien de moi, mes  orailles serroient tout apparillés de les receiver a grant joie; mes les bons  contes de vous et de vostre douce miere ou de voz seyntz ou de ceaux qi me  prierent riens pur l'amour de vous, ne riens qe poet eidre a la chaitive alme, trop envys y entre, ne voz comandementz ne bons enseignementz qe ascun prodomme me  dit tost est perdu, ou d'oier ascune bonne chose lire riens ne me vaut.
Mes mult bien y entre un  delicious chaunt fait d'omme ou de femme, ou de Russinol ou d'autre oisel ou  estrumentz, ou un cri de chiens, ou dire ou lire chose qe poi vaut; et est, a dire  court, qe tout y entre par les orailles legierement qi poet l'alme nuyer ou poi  profiter; et ceo entre voluntiers et le contraire mult envys.
- Jeo ne die pas qe  ceo soit pecché d'oier chanceons ou altre chose qe Dieu nous ad ordainee pur ent  faire nostre profit et non pas nostre damage, si nous ne preignons trop, ou hors  de heure, ou par trop grant delit, sanz conoistre qi ces biens envoie et sanz lui  regracier et loer de bon coer -.
Et ensi, tresdouz Sire et Meistre, poetz vous  bien veoir la male plaie et perillouse qe j'ai en l'oraille, q'est uncore pire asseez qe jeo ne le vous saveroie descoverir ou moustrer.
Mes  vous, beau douz Meistres, qi savetz tout sanz le moustrer, jeo vous prie qe de  tout me sauvetz.
Tresdouz Sire Jesus  Crist, ore apres mes orailles, par vostre eide et grace, jeo vous moustrai coment  jeo me doille de mes oeux; de qoi, Sire, jeo vous requere socours.
Primerement, tresdouz Sire, jeo vous moustrai coment, quant vous estes pardevant mes oeux si  come vous estes tous les joures, la voz mercyz, si ne soit en ma defaute, qe jeo  ne vous ai pas regardé oue si grande reverence ne oue si grant doute comme jeo  deusse par resoun, ne si parfitement ne oue si bon devocion, ne les oeux de mon  coer n'ont pas estee si overtes de vous regarder come il deveroient mes mues en  ascunes folies qe jeo ne veoie mye ceo qe jeo regardoi.
Dount, beau Sire Dieux, j'ai bien estee espris de grante folie et de  grante  malvoisté quant j'ai si legier tenu et si tres poi pris de regarder la plus noble  chose qe unqes fuit ou jammes serra sanz nul comparison: c'est, tresdouz Sire, vostre tresbenoit corps en forme de payne qe vous, Sire, la vostre mercie, nous  envoietz tous les jours pur nous eider et conforter et pur receivre mult bonement  noz supplicacions quant nous les vous baillons de bon coer.
Et veetz ore, qi eust  affaire d'ascune mundayne chose a la courte de roy, ne sufferoit il mye asseez, tout ne venoit le Roy touz jours a lui et se moustrast a lui comme q'il  dirroit: « Voillietz vous riens qe jeo puisse faire? S'il vous faut  riens, dites le moi, car pur ceo sui jeo venuz.
» Certes, s'il m'envoiast un bien  petit vallet de soens en cele manere, jeo le tendroie a mult grant humilité et  quideroie mes bosoignes bien parfaire.
Qe deusse jeo tenir de vous, mon bon  Seignur, qe si debonairement me venetz touz jours visiter pur savoir si jeo voille  riens, et plus prest de faire pur moi qe jeo de requere? D'autre part, Sire, jeo  vous ai regardé et voz seyntes reliques de Nostre douce Dame et de seyntz et  seyntes mult baudement quant jeo estoie mult indigne, comme encombré et soillé, et  ceo sovent, de mult grantz et viles pecchés, pur qei jeo deusse avoir regardé si  preciouses choses ou grant poour; si comme serroit or un myen bon vallet qi eust  ascune chose forfait encontre moy, ja ne me oseroit regarder ne a riens qe a me  touchast n'oseroit aprocher si par grant doute non, tant q'il seust ou pensast qe  jeo l'eusse de tout pardoné.
Alas! Pur qoi sui jeo, beau Sire Sieux, si prest de  vous corucer et si hardy de venir tout senglant en vostre presence? Jeo dis senglant de la cheitive alme, la quele j'ai, Sire, de vous a  conduire et a sauvement garder et la qele vous avetz ordenee a mettre mult haut  entre voz angeles et seyntz en paradys en joi sanz fyn; et cel poure alme ai jeo  malement et fausement mourdry en moun conduyt et en ma garde, comme dit est, et en  poynt de la getter mult parfond en enfern si vous, douce Sire, ceo poynt ne  metteiz a poynt sanz poynt de delaye.
Car mult sovent ai jeo fait quantqe en  moi estoit de la mettre ausi bas entre touz les horribles  diables en dolour sanz fyn, comme vous, douz Sire, avetz fait pur la mettre si  haut entre vos glorious seyntz en paradys sans fyn en joi.
E ensi poet veoir  chescune qi cest escript verra qe j'ai durement mestier, douz Sire, de vostre  misericorde sur moi largement espandu.
Et uncor me pleyne jeo de  mes oeux qe m'ont sovent trahi et enginee en meynt fol regard et m'ont fait  sembler ceo qe n'estoit mye, dont par eaux ai jeo sovent estee mult troeblés de  coer, de corps et d'alme; et les defautes d'autri ja ne me covenoit l'en a dire, car trop bien les veoie et voie; mes les maux qe jeo face et mes grandes defautz  jeo ne sai nuls veoir; et ceo n'est mye qe asseez et trop asseez il n'en y a, mes  qe en les moyes jeo sui trop boornes et en les autri trop cler veaunt.
Et ausi en regardaunt par  trop grant delit ascunes folies q'omme ad fait, ou de livres de nient, ou de  peynture, ou delit en belis peres regarder et touz altres choses qe vous avietz  fait pur nous, beau Sir Dieux.
Trop sui mal entecchez quant jeo en preigne si  grant delite en le regard qe jeo enteroblie les loanges et les graces et grantz  merciz de coer qe jeo vous ent sui tenuz et deusse rendre, et quant jeo voie homme ou femme faire ascune pecché, ou qe jeo voie q'ils sont  en volunté, et jeo n'ai pas fait moun poair de les destourber, mes plus pur le mal  avancer.
Et mult sovent ont estee  mes oeux pleines de lermes pur ceo qe jeo ne poreie soeffrir bonement ceo qe a  force me covenoit faire et ceo estoit vostre volunté, beau douz  Sire; mes pur mes pecchés, unqes si horribles ne feussent, une soule  goute en le oil ne entrast.
Ore vous ai moustré, douz  Sire, le dolorouse plaie de mes oeux; lesquels, douz Sire, vous plese amendre et  desormes garder, ou tout crever.
Bon douz Seignur et  Meistre tresdebonaire, or sui jeo, par vostre seynte grace, venuz tantqe a  moustrer la puneise plaie de nes et de narilles par lesquels j'ai mult sovent  pecché.
Car de ceo qe vous, beau Sire Dieux, feistes pur nostre bien, mesqe nous  en preymes resonabelment, et de ceo, Sire, ai jeo fait trop malement: et c'est de  fleurs, herbes, foilles et fruitz qe suef fleirent, les quels j'ai fleiree par  trop grant delit et sanz vous, douz Sire, mercier de ceo qe vous nous tant  envoietz pur nous eider et conforter, qe benoit soietz vous, Sire, comme vous bien  estes et bien le deservetz.
Et ausi ai jeo, Sire, par grant delit fleiree ascunes femmes ou ascunes  choses de lour pur qoi jeo sui le plus tost cheu en pecché.
Alas! beau Sire Dieux, poi ai jeo pensee a droit comment ele une de ces jours serra si ordement puante qe  pur riens jeo ne la toucheroie trois jours apres la morte.
Et nous ne savons comme  tost ceo vendra, mesqe a vostre volunté, beau douz Sire.
Et ascunes choses qe  touchent a pecché j'ai eu delit a fleirer; qe si ceo eust touchee a ascune bien, je en eusse eu habominacion, si comme je averoie bien d'un  de mes freres, soers, cosyn ou cosyne ou altre amy ou amye, ou bien bon compaignon  qu' eust cancre ou festree ou ascune altre purture sur lui puante: a mult grant  peyne lui tendroie jeo compaignie; et si jeo le feisse, ceo  serroit plus pur lui plere ou pur hont qe pur vous plere, beau douz Sire; et ceo  piert bien, car touz les jours vous purroie jeo plere, si jeo le purroie trover en  moun malveis coer de visiter les poures et les deshaités et les poures mesaux : la  troveroie jeo flerour qe me deveroit par reson mult bien plere pur l'amour de  vous, douz Sire.
Et ou troveroie jeo tiels gientz qu'ensi malfleirent? A non  Dieux, entre ceaux qe soeffrent tant de mesaise, comme de meynt malveis mangiers  et pires boires, mau choché et mau vestu, si q'entre tiels gientz purroie jeo  trover de faire moun pru, si jeo feusse sage et par la grace de vous, Sire, a  laquele nul n'en faut; qe en voelt, si en prent.
Et comment qe le nes soit ore  excoimous, si serra ele la plaie qe plus tost purrira et puante serra.
Tresdouz Sire tout  puissant, jeo noundigne veigne a vous creant et requerant mercye et eide d'une  altre bien hidouse playe, la quele est si tremalveise et si tresperillouse qe  c'est droit mervaille comment jeo l'oseroie moustrer par devant nul prodomme, si  orde est ele et si pleyne de venym  -  c'est de pecché venymous et mortel; mes pur  avoir garison, Sire, par vostre douce mercie, et qe jeo sai bien qe vous, Sire, estes si debonair et si pleyne de pité et de charité qe jeo en suy le plus hardy.
Ore, Sire, cest plaie si est ma bouche, la quele est mult anguissouse a la  cheitive alme et mult encombraunte; car tout le plus de venyme q'est en coer si saut sovent par illoqes et c'est en mult malveis  maners et damageous.
Et en cest plaie doloruse si ad de morte char, voir grant coup; et c'est, Sire, ma lange mauveise qi bien et par droit reson doit  estre dit morte char, car sovent ad ele fait tout soun poair de moy mettre a mort  corps et alme, et autres meynt, ascunes a mort et ascunes malement enpiree de  corps et de biens et ausi uncore d'alme, si vous, douce Sire, ne feustetz plus  pitous et plus droiturels en jugeant nous q'ele n'este; et ceo nous est et serra  bien mestier, douz Meistre: la plaie de la bouche si est trop fort a garrir, car  ele quert touz venym et quyture mult lede et orde en issaunt et en entraunt dont  n'est ele nette: certes noun, mes tresord puant, car toutez les malveises pensers  de coer y passent et a la foiZe plus, car sovent plus passe par la  bouche qe ne vient de coer.
Et si devoroient bien les maux suffire qe de coer en  vient sanz le surplus qe sovent tourne moi a male et autry, comme de parler  legierment sanz ceo qe le coer en sache plus qe le talon.
Car a la  foiZe la bouche parle mal d'ascune chose, tant comme le coer est  altre part ensoigné en chose qe pis vault uncore; et ensi me damagent toutz diaux  a une foiZe mult malement.
Et jeo confesse, beau douce Sires et  Meistres, et moustre a vous qe touz les sept mortels pecchés sont issuz par ma  bouche et tout pleyn ariere venuz en touz, ceo pense jeo ausi, par ceo malveis  pertuz dequels j'ai charge a ma poure cheitive alme de rendre ent acounte, alas, qi serra mult tresdolorouse si vous lui, tresdouz Sire, ne lui facetz quitance et  lui de tout pardonetz.
Primerement y passa  orgoil.
Ceo estoit quant jeo fui joesnes et me senti fort et  legier, et me plesoit ma bealtee et ma taille ou ma gentilesce et les vertus et  graces qe vous, Sire, m'avetz ordenee pur salver m'alme: de celes meismes sui jeo  tuee ou a meyns naffré a mort, si jeo ne aie plus tost eide et socour.
Jeo pensai  qe jeo ne resemblai mye as autres, mes qe jeo les passai touz de force, de  hardement, de sens, de poair; et de toutes altres choses me sembloit qe jeo sur  touz les fesoie mens al poynt.
Et tout ceo cy et uncore asseez plus m'est issuz  par la bouche et mult sovent: comme de moi meismes vaunter et sovent mentir pur  estre plus honourés, par qai jeo entrai mult de foiZe en grante  gloire q'estoit mult veyne et en blamai autres s'il ne tenissent qe jeo feusse  tiel comme jeo meismes me fesoie.
Et me vantoie asseez de foiZes des  choses qe jeo ne poai ou savoie, dont riens estoit, et orgoillousement parler as  poures gientz.
Et, douz Sires, comment qe jeo disse qe jeo ceo fesoie en enfance, pur ceo ne me doie jeo, ne me voille, excuser de temps de mayntesnant, mes bien  conoistre qe jeo suit mult vileynement ore entecché de ceo meismes pecché: car  malement sai jeo uncore ma bouche garder qe de un petit bien il ne fait un grant  male pur estre plus prisez; et ceo enporte la merite toute.
Et puis, beau Sire  Dieux, moustre jeo, s'il vous plest, comment envye est passee par my ma  bouche; et puys cy apres ausi coment il retourne par la bouche et par  autres lieus.
Envye est ensi passee qe la ou un de mes freres estoit plus prisez  de moi - et ceo avenoit sovent comme reson le dovoit.
Ore jeo appelle touz freres qui sumes proemes, et comme freres nous devorons amer  l'un l'autre et voloir le bien l'un de l'autre et plus tost acrestre qe apeticer.
Mes de ceo, Sire, in ai jeo fait tout le contraire, car jeo les ai malement tolu  ceo qe vous lour avietz doné, et ceo meynt foiZe, par ma bouche, comme de vertues et de graces qe de vous venoient: jeo les lour toloie par maudire  de eaux, ou les dorroie un tiel pris qe ne vauroit mye meyns d'un blasme; et si  jeo seusse un mal et cent biens, jeo dirroie le male plus tost cente  foiZe qe le bien un foiZe; et toutes les choses qe  jeo poai ymaginer a dire qe purroit autri pris abatier et le mien enhaucer, trop  estoit ma male bouche et est uncore, tantqe jeo par vostre grace en soie garriz et  sauvez, apparillez de dire ou de taere, et feust droit ou tort, dont en ont le  pis valu, et mentier de moi meismes et d'autri, et tout pur les altres bons  arrerir et moi metter avant.
Et ensi est envye passee par my ma bouche en issant  mult sovent.
Apres si est sailli ausi  par ma bouche le pecché de ire mult anguisousement et sovent sanz en avoir bone  discrecion de droit ou nule, de qoi tout pleyn en ont eu damage mult grant  comme en ma forsenerie comander et exciter de tuer, de batre  et maheigner, et autres grantz maux affaire et despys a mon proeme mon frere, et  ceo plus a tort qe a droit.
Et poi ou riens ai jeo lessee a dire touz ces maux pur  la reverence de vous, beau Sire Dieux, ne pur l'amour qe vous comandetz qe nous  deusseons avoir lui un a l'autre.
Amour lui moustre jeo plus qe jeo ne face a moi, de tant comme la mort est plus legier qe si tost passe, encontre l'autre qe dure sanz fyn ou jeo me oblige pur la haigne qe j'ay a luy  et ne mye pur amour.
Et mult plus feroie pur haygne qe pur amour.
Car je ne sai  nul si bon amye pur qi jeo vorroie ycy prendre la mort; mes pur moun enemy jeo  serroie tout prest de recever la mort d'enfern qe vaut asseez pis et plus couste.
L'autre si est coveitise  qi par la bouche s'en va menue et sovent: comme par estreitement comander qe ses  biens  -  ou d'autri, qe pis vaut  -  soient tost levez, sanz esparnier ascunes  poures, qe tout soit assemblé et bien gardé et nomement de ceaux qe plus grant  mestier en averont et de plus bosoignous.
Mes la ou jeo quideroie a puchacer  ascune bone terre ou chastel, ou beau manoir, la bouche serroit tout prest a  largement comander qe riens ne feust a ceo esparnié, et plus pur le profit qe pur  la beauté; et si jeo ne puissee plus faire, grant joie ai de soheider les biens  d'autri, a qi ils sont meultz asseez emploiez q'ils ne serroient en moi certes.
Et  nulement ne me puisse jeo tenir apaiee de ceo qe vous  m'avetz envoié, beau douce Sire, mes touz jours est ma male bouche overte pur  demander asseez, soit ceo par bele priere, ou par le demander vilement, ou par  manacer ascun pur lui tollir le soen, ou le dire: « Jeo le voille avoir: aletz, si  le me queretz »; et meynte bele parole est issue de ma bouche vers celui qi jeo  pensoie q'estoit riches, pur le plus tost avoir de soen et pur nule autre amour, et mult tost le disoie: « Sire, si vous voillietz riens qe jeo puisse faire, jeo le  frai.
» Et tout estoit pur ceo qe jeo voudroi q'il eust ensi dit a moi, car bien  savoie qe plus tost averoie jeo affaire de lui q'il de moi; et a poures doner ne savoit ma lange aler ne ma bouche parler.
Et si jeo su, Sire, en ascune manere riche, jeo serrai comme en un baign quant jeo en purrai asseez  parler et dire: « J'ai tant et tant.
», mes je ne dirra dont ceo vient ne comme a  tort je l'ay aquys.
A! beau Sire Dieux, si jeo eusse eu, tout mon vivant, atant de  coveitise apres le Roialme de ciel comme j'ai eu apres cente livree de terre, certes jeo l'eusse mult bien achatee oue l'argent et la curiosité qe j'ai mys en  la terre purchacer.
Et toutes tiels choses ne ont estee faites mye sanz meyntes  parole qe a covaitise bien appartient.
Et ausi la ou jeo ne savoie par ma bouche  gaigner altri biens ou terres, jeo louai bien altres bouches a parler pur moi, comme par plederies ou par trop legiers jugementz en ma courte ou en altrui, qi  tout comme par ma bouche parloient, ou par ma promesse de  bone louer avoir, ou par poour de grandes manaces; et si jeo riens donoie, jeo  pensai de tiels X avoir al meyns.
Ore, beau Sire Dieux, jeo vous ai dit de ceste  plaie de la coveitise qe s'en ist par la senglant bouche et mostree al meultz qe  jeo sai; et si plus en puisse savoir par vostre grace, jeo uncore en parlerai, a  tout overtement descoverir le male.
Or alons, douz Sire  Jesus Crist, a moustrer de male glotonye, q'est ausi bien sovent passee par my ma  bouche meyn et tard: comme par deviser et estroitement comander qe, pur riens  q'elles peussent coustre ces riches viandes, homme ne lessee des les avoir, et  puis, q'elles soient faites si deliciouses comme homme plus purra et oue si  bones espices, puis les sauces qe soient bien poignantes, pur faire la bouche plus devorer qe mestier ne serroit ou preu.
Et ensi va de ces  boires, pur deviser si de coer coment homme poet avoir le vyn blanc et rouge et  comander q'ils soient fortz pur faire moi et les autres hors de sens - car bien y  est celui q'est yvres.
Pur ceo n'est pas qe les seigneurs et altres solonc lour  estat q'il ne covigne faire si comme a lour estat demande: mesqe ceo saroit par  atant passer, bien serroit.
Mes certes, Sire, ceo ne su jeo mye: car par trop  grant delit en ai jeo sovent parlee en devisant, en sohaidant, ou en recordant de  temps passee et plus pur deliter la bouche qe pur profiter al corps.
Et bien poet  homme savoir qe la bouche est fausse et malveise devers ses meistres.
Ses meistres sont le  corps et alme; et mesqe il puisse avoir le coer de soun acord et q'il face lur  volunté, il lur suffist, la quele tourne sovent a grant male et enuye al corps et  alme, et plus tost et plus voluntiers ferront lour damage qe lour preu.
Et ausi  les espices deviser trop chaudes ne trop froides, mes solonc le sesoun, tout ceo  cy et plus asseez par si grante curiosité et par si grante delit passee par my ma  bouche par le deviser et ordener - et trop bien est dit l'ordener, car ord serra  cy et plus ord devant vous, Sire, par droit, car plus ord et plus abomynable  serroit a veoir une lede chose en la chambre le Roy qe dehors en la rue sur le  fimer.
De ceo pecché qe entre par la bouche jeo me soeffrai uncore un petit, tantqe temps et lieu serra cy en apres.
Mes, Sire, j'ai mult sovent par ma bouche  sohaidee vostre temps precious escoucer, comme par dire: « Jeo vorroi ore qe cest  nuyt feust ja passee, qe jeo feusse a disner si  comme je  serrai bien matyn.
A! Dieux! Comme jeo serrai bien a aeise a commander q'il soit  prest bien matyn! » Et le jour de june a dire: « Pernetz bone garde qe j'ai asseez a  manger, car jeo junai hier, ou jeo june huy, ou je junerai demayn.
» Et ensi trop  de cele plaie me doille comme de la male bouche, car de cest pecché et d'altres  s'en issent par illoqes; et uncore meuz s'en purroient passer, si ne fust la male  retournee qe jeo doie apres moustrer par l'eide de vous, beau Sire Dieux.
Du pecché de luxurie ore  vous en dirrai, qe per ma bouche court et par my passe mult  sovent et en meynte male guyse, a la foiZe comme prodommes et autre  foiZe comme larouns, si qe il est mult mal a conoistre et pire en  compaignye: certes, Sire, jeo reconoisse qe par ma bouche est il sovent passee en  guyse de prodommes, lequel j'ai contrefait plus en dit qu'en fait, et tout pur  engyner les noun sages; et comme liers venoit il sovent par sotyves paroles et  privees et par meyntes fauses promesses qe bien estoient foles qi les croient.
Et  ausi, tresdouz Sire, mult de foiZe me sui jeo mult delitez d'ent  parler sanz plus faire et de me vaunter qe j'ai ceo cy fait, ou puisse tant faire, ou dire: « De tiele puisse jeo faire ma volunté ou ai fait, » et mult de  foiZe mentir; et en ceo le pecché est doublee.
Et en autre  maners s'en ist grant pecché de la male bouche: quant n'ose parler a ascune qe jeo  quide q'elle serroit dangerouse, jeo envoieroi ascune makerel a qi jeo parleroie  mult pitousement et dirroi: « Jeo ne su qe mort, si vous ne me eidetz » mes « Jeo ne  su qe mort, si vous m'eideitz » deusse jeo dire pur dire  voir; et ensi va le mien amy, qe poi d'amisté me fait et se va perdre et moi  ausint.
Et tout vient par my cele male bouche en issant; et s'il s'en alast pur  touz jours sanz retour, le meultz m'en passeroie; mes le revenir me tue.
Et par ma  bouche sont issu meynt chanceon amerouse qe m'ount sovent trait a pecché et  altres.
Et a la foiZe ai fait autri mal et moun damage, comme en  l'office de coureter; et tout n'ai jeo riens a la foiZe  fait, mes, Sire, si la volunté ou le travaille de la lange feust a  droit poisee, il poiseroient tant q'il en puys d'enfern enfondroient, si ne feust  la mercye de vous, tresdouz Sires.
Jeo su ore venuz au  septisme pecché q'omme appele peresce.
Cest pecché ne puisse jeo retenir, beau  douz Sire Jesus Crist, qe mult apertement n'est sailli sovent par my ma bouche.
Et  si dist homme q'il est lent; mes noun est, mes bien legiers pur hors saillir et a  pou de peyne au matyn et au soir.
Car au matyn, quant jeo deusse lever pur vous, Sire, servir et ascune bien faire, en l'eure saut par la bouche: « Il est uncore  matyn, il fait male temps, nous ne poons aler au boys ne en ryvers » ou « Il est  jour de feste, qe ferroi jeo quant jeo serray levee, forsqe d'estre plus a male  aese qe jeo ore ne su? » Ja ne me sovient, douz Sire, de vous servir ne de vous  loer et graces rendre de les grantz biens qe vous touz les jours me envoietz et  gardetz de meynt male, dormant et veillant; ne de nul altre bien me sovient qi  poet a la cheitive alme riens eider, fors a dire: « Lesseez moi dormir ou penser en mes amours.
Les matyns et les heures attendront  bien tantqe a altre foiZe.
» Et si ascune bon amy me dist: « Pur qei  faitez vous ceaux mals, ou lessetz ces biens affaire tieux et tieux? », tanttost  dirra: « Il serra fait en l'eure.
» Mes cele heure va si belement le pas qe a peyne  vient il a temps; et s'il ne vient a temps, il ne vient jammes.
Jeo sai  ausi trop bien dire a soir: « Alons cocher et gardetz qe le lit soit  bien fait a aise, si qe je puisse veoir comme longement jeo puisse dormir; et si  jeo faille de Messe, jeo en orroie demeyn diaux.
» Ceo purroie jeo dire: « par  aventure et si Dieux plest, » car bele aventure est ceo, s'il plest a vous, beau  Sire Dieux, qe jeo vive si longement qe jeo puisse ajourner jesqes a demeyn mes  dettes a paier - ces sont les dettes dues al alme et jeo ne sai si ele demeure  tantqe a demeyn ovesqe moi; et si elle s'en va, jeo sai bien qe le paiement lui  serroit mestier.
Et mult de foiZe ai jeo mys en respit ascune bone  chose et ai dit: « Attendons tantqe a demeyn ou plus avant, comme de jugementz  rendre, ou d'aumoignes faire oue acorde entre bones gientz, et mult d'autre bones  choses qe par delaye se perdent pur tout pleyn d'enpechementz qe sovent en venent, et jammes ne serront fait.
Et par Dame Peresce sont ensi les biens perduz.
Et ausi  par cele male enchanteresce ai jeo fausement jugee, comme par defaute de la verité  bien et diligeaument enqueré ou seue devant le jugement rendu.
Trespuissant Sires et  tresdoucez, solonc la grace qe vous m'avetz donee, jeo vous ai descovert et, ausi  pleynement comme jeo sai, moustree coment les sept mortels pecchez sont issuz  par my ma bouche malveise.
Jeo la puisse bien dire  maveise, car mult de male y entre ausi bien comme s'en ist, si comme, douz Sirez, oue l'eide de vous, jeo moustrai coment ils sont ensi entree.
Si grante est la presse  des entrantez, qe touz ne poent pas par cele malerouse porte de la bouche entrer, mes se mettent eynz par les sept portes ou il plus tost poent - c'est a entendre  par toutes les sept plaies qe j'ai devant nomez.
Mes il ne seroit mye reson de  moustrer comment ils sont entrez en celles plaies qe jeo n'ai mye uncore  descovertez, comme de meyns, de pieez, de coer, tantqe heure en soit; mes tout par  ordre comencerons a la plaie de l'oraille, coment ele receit orgoil; et une partie  s'en est touchee devant la ou jeo de cele orde plaie le mal descovre.
Mes quant en  l'oraille entre riens de qoi le coer en prent orgoil, soit de chose qe ist par la  bouche ou altrement, quant il revient, trop est lede, soit par l'oraille, par le  oil, ou par le nees.
Et l'oraille et l'oil lessent entrer orgoil en une manere, et  c'est par le rejoier de ascune petit terrien honour qe me vient entrer les  orailles et les oeux et est issue de la bouche, comme quant ascun flaters dirroit; « Seynt Marie! Qe vous avetz bien parlee huy et sagement, ou hardyment! » et ensi  revient orgoil de la bouche par l'oraille; et par l'oil, quant jeo voie qe pur  ascune chose qe j'ai vantee et menti de moi meismes, qe homme me porte plus de  honour et de reverence, ou me doute homme plus; et ausi de toute le plus de  quantqe vous m'avetz, douz Sire, envoiee, feust de graces ou de vertus, ne m'est  pas ensi entree par l'oil ou par l'oraille, mes tout ai jeo tourné en orgoil, et  en cele guyse est y entree.
Et du nees ne sai jeo gaires  dire de bien ne mult de male plus qe devant n'ai dit.
Mes  tant sai du nees, qe si un poures eust ascune male qe par aventure flerisist mal, jeo sui tout certeyn qe jeo n'endurroie mye si bien de le flerer comme il ferroit  moi, tout eusse jeo son mal.
Ore ne sai jeo qe c'est forsqe orgoil, car d'ausi  orde terre su jeo fait comme il est, mes il est meyns escoymous et jeo meyns  humble: altre chose n'est il poynt.
De cele maudite bouche ne  me puisse jeo si briefment passer par droit, ne si voille.
Car, tresdouz Sires, jeo conoys qe l'orgoil qe par ma bouche est issu en est revenuz a mult grante  foison.
Et d'un chose, beau douz Sire Jesus Crist, doi jeo par grante honte et  grante doute regeier d'un trogrant et tromalerous orgoil qe par ma bouche est  entree: c'est, Sire, quant jeo noun dignes deusse receivoir vostre precious corps, qe jeo suy mye taunt humiliez qe j'ai humblement recounz mes pecchés a prestre, ne  a vous, Sire, criee mercye ne de coer priee pardoun, ne mes pecchés ai pensee a  lesser, et vois mult baudement, si prens, en lieu de vous, Sire, q'estes mon  salveour, li ord diable d'enfern q'est confondour de touz les malveis.
Alas! Qel  change cy a! Et ne purroit homme pas dire par reson qe plus orgoillous deveroit  estre homme pur herberger un si grante seignur, si douz, si bone, et si puissant  comme vous estes, tresdouz Sires, et qe venetz tout pur mon profit, qe de l'autre  q'est si malveis, si ord, si puaunt, et ne vient forsqe pur mon grant damage et de  me faire tout le mal q'onqes poet? Plus leez en doie jeo  estre et plus joiant de vous, tresdouz  Sires.
Et  l'orgoil covient aler la dont il vient; et par raison poet homme bien savoir qe  diaux fortz enemys nepoent pas sanz truyeves bien estre herbergeez ensemble en une  petite maison pesiblement.
Et les plus fortz enemys, qe sont? C'estes vous, Sire, et orgoil, et lui diable et humilité; et si n'y a jammes treves ne soeffrance, mes  touz jours grante guerre.
Car vous, Sire, et humilité estes amys et comme tout  une, et ausi est lui diables et orgoil tout une; siqe, quant j'ai orgoil en mon  coer herbergee, jeo sai bien, Sire, qe vous n'avetz cure d'entrer par la bouche ne  altrement, ne y demorer; et si come l'en dit, ceo qe a l'un ne plest a l'autre  plest, et ceo avient sovent de diaux contraires: si qe quant il ne vous plest, Sire, a entrer, si vient le diable q'est par droit orgoil appellee, car orgoil  estoit il avant qe le diable; et par cel meismes reson estes vous, tresdouz Sirez, appellé humblesce, car avant estoietz vous humbles qe Jesus Crist, si comme bien  apiert en la seynte Escripture de la Bible et alliours.
Et pur ceo qe la matire  est si savoree come de parler, tresdouz Sire, de vostre humblesce, qe a droit le  saveroit faire et qi en serroit dignes; mes moi, qi ai la bouche si envenymee de  meynt ord pecché, coment serroie jeo si hardys qe jeo si haute chose  entreprensise, de si come jeo ne su clers ne si purveu de sen naturel qe jeo  l'osase enprendre ne n'ai usee mon temps forsqe tous jours en vanitez et en male  toute ma vie, ne feust la grace de vous, beau douz Sire  Dieux, qe jeo espoir avoir de vous et riens de moi meismes; par qoi tout soit  acompli solonc la grace qe vous, douz Sire, me presteretz, et si plesir vous soit  qe al meyns tant en puisse avoir qe jeo largement  le puisse despendre en cest livre et en mes autres affaires, come en vous, Sire, loer, regracier et mercier.
Ore me covendra un poi hors aler de ma primere matire; si revendrai quant il vous plerra, beau douz Sires et Meistres.
Il me semble qe qi qe  deveroit a droit jugger la gentilesce d'une persone, il lui covendroit a savoir  trois choses, avant q'omme lui tenisoit a droit gentil: La primere est de savoir  si son pier estoit gentil; la seconde, si sa miere estoit genti famme ausi; et la  tierce est a savoir s'il se contient en ditz, en faitz, com gentil et ayme la  compaignye de gentils-et grant honte fait a sa miere qi en bien ne contrefait son  pier.
Et s'il soit ensi par pier et par miere gentil et de lui meismes, come j'ai  dite devant, bien le doit homme appeller et tenir gentil.
Et par cest exsample  poons nous bien tenir et appeller humble le filz Dieu, le tresdouz Jesus.
Car qi  bien regarderoit la grante humilité du pier et de la miere et de benoit filz, lui  humble en toutes condicions, asseez y troveroit homme reson de ceo douz filz  appeller et tenir humbles; et sanz nul honte faire a sa miere, car bien resemble  son pier - voir si bien, qe c'est tout une, par la seynte soudure de Seynt  Espirit.
Ore par la puissance de  Dieux le Pier, le sens de Dieux le Filz et la grace de Dieux le Seynt Espirit, qe  tout est acompli en une seinte Trinité et tout un soul Dieux, jeo vois avant et  comence al Pier, qi fist et cria tout le monde, ciel et terre et mer et quantqe en  eaux sont, et de tout estoit et est puissant de tourner et ent faire toute sa  volunté: Et celui seint Piere  ordena les condicions de toutez choses bons et mals les queles me serroit long a  reconter, et ausi jeo ne m'en saveroie bien meller, et qi bien ne siet un chemyn  legierment forvoie.
Mes pur aler a ma matire: jeo pense qe Dieux le Pier entre  autres condicions il fist humilité et le retient vers soi meismes en Paradis, et  orgoil fist tresbocher en enfern; et ensi par trois resons il me semble qe jeo lui  puisse et doi appeller et tenir humble: Primes, pur ceo q'il le fist et retient a  son oeps et a sez eslitez.
L'autre reson est qe si comme il suffroit son  adversaire Lucifer et ses compaignons prendre largement et eaux emplire de le  principal vice - c'est orgoil - , coment serroit ceo qe le Pier du ciel ne se  empliroit ausi pleyn de la principale vertue - c'est humblesce? Car de humblesce  venent toutes les autres vertues, si come poet savoir autre part meltz qe cy.
La  tierce reson si est par les grandes humbletés q'il nous ad mostree mult de  foiZze, comme nous poons bien veoir en les anciens estoires come  en le temps de Moyses, David et autres asseez qi adonqes et puis estoient.
Et  ensi, par ces trois resons pardevant dites, il me semble qe  nous le devons croire, savoir et sentir: Creire qe le pier de ciel fist toutes  choses et retient les bones pur luy et pur le soens a qi il vorroit partir; et  quant il lui plest a partir riens de ses biens oue nous, bien lui sumes tenuz a  mercier, et qe ceo ne poet venir de nul forsqe de lui, car en celui douz Pier  sourt celle fontaigne de toutes graces, et nomement humblesce qe sourt en my le  coer de lui, de qoi en court quatre russeaux: ces sont Symplesce, Debonairtee, Pitee et Charitee, les quels sont couruz bien en eide et socour de nous, si comme homme en purroit bien trover matire d'en parler et  Dieux loer.
Mes jeo m'en passe si brief comme jeo puisse, pur aler a matire qe  j'ai pardevant comencee.
Non pur tant, loons, mercions et rendons graces a Nostre  Seignur de touz les biens q'il ad fait et ferra et quantqe nous envoie; car de  toute en poons nous faire nostre profit si nous volons.
Et Dieux nous en doynt sa  grace de ensi le faire.
Ore par qele reson homme poet savoir qe Dieux le Piere, avant qe Jesus Crist fu nee, fust bien humbles.
C'est par les resons qe j'ai  pardevant dit, comme par les ancienes estoires et sicomme le seynte Escripture la  recounte, siqe bien le poons nous savoir, puisqe le verrai le testmoigne qe ne  poet mye mentir, coment le Piers et Filz et le Seynte Espirit feurent tout trois  sanz comencement et serront sanz fyn trois persones en un Dieux.
Et quant au  sentir de humblesce de douz Piere: nous le sentons en celle  grant humilité q'il si plout par le Seynt Espirit descendre en la Virgyne Marie et  estre conceue en nostre cheitive semblance come filz, pur nous getter de les  grantes peynes et parfonde prison ou nous estoiemes obligeez par la dette de  nostre ancestre.
Cest humblesce sentons nous touz si qe il me semble qe nous  devons bien dire qe humblesce de douz Piere nous poons croire fermement et savoir  certeynement; car nous ausi le sentons communaument, car au meyns nous sumes par  cele humblesce deliverez de toutes anciens dettes.
Ore bien nous gardons qe de  novel nous ne y entrons poynt pur nostre propre dette: Celui qe nous fist nous en  garde par sa grande humilité!   Et quant a la douce miere  si ele feust humble, jeo ne sai si bone proeve comme ceo qe chescun poet bien  savoir: qe Celui qi la fist toute a son oeps desmene n'estoit mye si mal aviseez  q'il ne la fist pleine de toutes vertues et voide de toutes vices, et si pres de  touz bones condicions de lui meismes resembler comme il plus poait faire nostre  humanité resembler a sa deitez.
Et q'el estoit pleine de humilité, piert bien en  la vie de cele douz virgine, qe la oï recorder tant qe sur toutes autres humbles  estoit grande quant ele si symplemente receust la volunté de Dieux le Piere et  conceust le verrai filz Dieux par la vertue de Seynte Espirist.
Et pur tout le  grant honour q'el avoit quant l'angel lui vient noncier, ne pur toutez les grantes  mervailles et miracles q'el vist son filz faire apres q'il  feust nee, ne de ceo q'el avoit nule peyne comme autres femmes a nestre de son  douz enfante, de nule chose cele douce dame ne s'en orgoillist, mes touz jours  estoit en parfite humblesce, en fait, en dit et en pensee, contre touz honours et  touz ses grantz dolours q'el depuis avoit; et riens ne se porta le plus grossement  devers sone poure marye, mes touz jours mult humblement.
Ja n'en pernoit orgoil de  ceo q'ele estoit amye et drue a si haut Roi et noble, de qi il estoit si bien  amee, et en estoit miere a un si beau filz sanz pecché, travaille ou peyne, et qe  si seyne demorroit en sa benoite virginité.
La humblesce de cele douce dame passe  touz altres apres Dieux, et ausi dient les sages qe ceo estoit la chose qe meultz  plust a Nostre Seignur, la douce humblesce de cel benoit miere.
Or ai jeo moustree  solonc mon petit sen coment le piere et la miere sont humbles.
Et ore fait assavoir si  le filz se contient come humble, et se trait en la compaignie des humbles si come  le gentils doit faire, si comme dit est devant.
Et touz jours face jeo assavoir a  touz ceaux qi cest livre lirront ou virront qe, si jeo y ai mys trop ou trop pou, q'il ne le preignent mye en male, ne a autre si non a ma folie proprement.
Et tout  parle jeo ensi du Pier et puis de Filz et chescune par soi, pur ceo n'est mye ma  entente, ne nului ne croie, qe jeo voille deseverer en dit ne en pensee le Piere  du Filz ne le Seynt Espirit de eaux diaux, qe touz trois ne soient tout  un Dieux, et une touz trois, et ceo est sanz comencement et  sanz fyn, et ceo est sanz nule doute.
Nepurquant jeo irrai avant sur ma reson pur  moustrer, si come cest Sainte Trinité me dorra grace, de humblesce de cele benoit  Filz qi nasquit de la treseinte Virgine Marie, et coment il s'en est puis en  humblesce contenuz.
De celui douz filz qi  nasquit de la benoite virgene Marie, le quele estoit nomee par noun Jesus; et ceo  noun lui feust donee avant q'il feust conceue en sa miere, et par ceo noun poons  nous bien entendre q'il estoit tout taillez a estre humbles, car Jesus est tant a  dire come sauveour et sauvers ne poet il estre sanz grante humilité: car pur  primes prendre nostre cheitive semblance et desvenir homme et venir en terre entre  nous, noun pas pur estre honourez mes pur estre revilez, pus batuz, naufrez, penduz et tuez, et tout pur nous salver par sa grande humilité: bien poet il avoir  a noun Jhesus et bien nous est cest noun bosoignable.
Et, coment q'il tout savoit  la bonté q'il pur nous averoit, mult debonairment et mult tres humblement  receivoit toute la vilanye q'omme lui vorroit faire.
Et de penser come pourement  il feust nee en une si poure mayson et primes se moustra  il al symples gientz come a pastours, bien lui vient de grante humblesce, et bien  poons et devons avoir grant despite de nous meismes quant nous ne poons noz  malveis coers tant humilier envers celui qi tant se humilia  envers nous et de si bone coer.
Et puis en toutez ses enfances si humbles estoit; et apres quant lui douz Jesus aloit precheant entre le poeple et les enseignoit  mult doucement et par sa humilité meynt homme garrist et resuscita de mort par ses  grantz et verraies miracles, et pur moustrer sa puissance le fist, car de tant  meyns aparust la humilité de lui et par ses debonaires soeffrances.
Car de tant  comme un homme est plus puissant, de tant meyns piert sa humilité, si poynt en a.
Et de cestui humble seignur poet homme asseez recorder, qi bien le saveroit faire, mes certes jeo sui trop messachant de si noble et si haute matire parler; mes pur  meultz moustrer la grante humilité de Nostre Seignur et sa puissance: car, quant  une seignur se voelt a droit humilier, tant come il soit plus grante et plus  noble, et l'autre a qi ceo seignur voelt humilier de tant comme plus soit cheitifs  et poures, de tant est plus grant le humblesce et la charité du grant seignur.
Et  tout ensi est il de cest bosoigne: car de grande humblesce vient de Nostre Seignur  Jesus Crist, si lui plest, qi si grant sires est de moi qe su si cheitifs et si  poures de touz biens, doner tant de sa seinte grace qe jeo puisse en tout cest  livre un tout soul mot dire ou escrire qe soit a sa seinte plesance.
Et il me  semble qe trop bien poet cest seignur moustrer en moi sa puissance et sa humilité, car plus grant de lui est nul, ne plus cheitifs de moi n'est nul, et sans grande  puissance ne purroit il faire un si  poure de sens a soi bien entremetter d'un si noble et si haut chose, et une si vil  et si tresord peccheour come jeo su de rien parler ou escrire qe purroit plere a  sa grande noblesce; ne jeo n'ai volu mon temps despendre pur riens aprendre en  toute ma vie forsqe male.
Et ensi poit homme bien clerement veoir qe, si nul bien  y soit escrit, qe tout covient venir de ceo douz seignur le Filz a qi le seen est  apropriee, et de sa grant humilité; car homme poet bien savoir qe de une malveis  vendroit mal asseez plus tost qe bien.
Si qe touz ceaux qe cest livre virront ou  orront, si riens y soit qe peusse a l'alme eider, si en loient Nostre Seignur qi  poair, seen et grace m'ad donee; et si riens y a qi riens ne vaille, de moy vient  sanz faille.
Par bon droit poet homme  savoir et dire qe Nostre Seignur le douz Jesus estoit humbles, et est humbles, et  serra humbles, c'est a dire en temps passee, en temps present, et en temps  avesnir.
Et uncore est ceo a dire pur meultz esclarer: le temps passee est del  heure q'il feust nee tantqe il s'en ala en paradis a son pier; le temps present, de cel heure tantqe il vendra pur jugger les bons et les malveis; et le temps  avesnir est cel jour de juyse et avant sans fyn.
Ore ai jeo nomee les trois heurs  en qeles Dieux demoert et serra troveez touz dis humbles si comme jeo, ou l'eide  de Dieux le Piere et le Filz et le Seint Espirit, moustrerai cy en apres solonc  mon cheitif seen.
Et pur ceo jeo espoir en le grace de Dieux  q'omme purra bien tenir cest douz filz humbles par soen humble contenement et par  la compaignie en quele il se tient plus entre, ausi comme homme le poet tenir pur  humble par piere et miere:   De comencer au temps  passee.
Jeo en ai un poi devant touchee come humble cest douce filz estoit quant  il nasquit de la benoite pucele; et pur ceo q'il voloit primes estre enfant, nous  moustre il coment il voloit parfitement estre humble; car pur nature doit  l'enfant estre humbles tant come il est petiz, si come homme puisse veoir sovent  qe tant ne le poet homme coroucer qe d'une rouge poume qe lui dorroit homme lui  paieroit, voir meultz qe si homme lui donast sanz la poume la value de trois  roialmes.
Et ensi puisse jeo dire de cest douz enfant lui benoit Jesus qe tant  nous ne le poens coroucer, qe si nous lui volons doner la rouge poume, q'il ne se  teigne meultz apaiee qe de tout ceo qe nous lui purrons doner sanz la poume.
La  poume si est nostre coer, de qoi cel humble enfes poet estre ensi legierement  apaiseez quant nous l'avons coroucee, sicome nous fesons sovent.
Et par ceo doner  de nostre coer, homme purroit penser qi dorroit son coer il serroit mort; mes  celui doun garde l'omme en cest siecle de vileyne morte et de morte subite et puis  de la mort pardurable.
De plus en dire de cel enfant de sa humblesce ja ne m'estut  come par especial.
Mes qi penser vorra come il estoit humbles en touz ses faitz  et ses ditez et tant comme il estoit petiz et apres ausi  quant il estoit grantz, en tout temps et en toutes chosez estoit celui douz Jesus  mult humble, et mult debonairement receust les grandez vileynies et hontes q'omme  lui fist, et puis, apres, les grantz et griefs tormentz qe nous lui feismes; et  jeo puisse bien dire qe nous lui feismes, car par nous hommes fut ceo fait en  fait, et pur nous hommes receust il tout le mal pur nous getter de mal d'enfern, et de son sank precious estanchea il le fieu dolorous: si qe qi voelt regarder coment nostre tresdouz Seignur Jesus Crist nasquy, vesquy  et soeffri, il y trovera asseez de humblescz et des si bien grandes et riens du  contraire.
Et q'il amoit la compaignie des humbles, bien y parust en ceaux q'il  avoit en sa compaignie, come ses apostles et ses disciples; et qe plus amoit les  humbles de coer qe les autres y parust ausi la ou il vient en enfern: il treoit  hors les humbles et lessoit la les orgoillous.
Et coment qe homme purreit trover  de cest temps passee assez de bon matire pur plus parler beau coup de la grande  humblesce de ceo doux filz Jesus Crist et ceo par trois choses: l'une, come il  nasquist debonairement; et l'autre, come vesquyt symplement; et la tierce, come il  morust pitousement et tout pur nous, alas, cheitifs, alas, ore jeo me passe au  plus brief qe jeo bonement puisse et par diaux resons: une, pur le plus tost  revenir a ma primere matire; et l'autre reson est ceste: qe jeo sai bien qe gaires  ne verront cest livre q'il ne sachent meultz ceo q'il appartendroit   a dire qe jeo ne le saveroie escrire.
Si qe jeo m'en passe outre.
Et quant a temps present: moust nous moustre nostre douz seignur Jesus Crist sa grande humblesce et en mult  de maneres: Primes en ceo qe apres son departir al ascension toutz dis puis il  nous ad confortee de sa venue entre nous, et en forme de payn le poons nous veoir  quant et si sovent come nous volons; et si avons affaire pur maladie de corps ou  d'alme, le bone seignur est mult prest d'entrer en nous et nous visiter dedeinz et  dehors et nous deliverer de toutes enfermetés et de touz  maux.
Et ceo vient de grant humilité, car ausi tost vient il a poure come a riche  et nomement a ceaux qe sont poures et humbles de coer.
A ceaux ne se lesse il ja  prier, mes vient et demoert ou eaux .et en eaux avant q'il soit requis; et grande  humblesce nous moustre ceo douz Jesus qe ausi voelt il qe nous malveis le veions  touz les jours comme les bons si nous volons.
Et est tout prest de nous oier si  nous volons crier mercye de bon coer et nous amendre et lesser nostre pecché: mult  humblement il s'apparaille de nous pardoner et uncore ou toute pardoun; nul ne  s'en va ensi sanz une grant doun d'ascune bone grace.
C'est un curtois seignur et  bone a servir et si humbles est qe plus voluntiers se moustre en une petite my de  pain q'en un grant payn entier: nepurquant il est si debonaires et treshumbels qe  de ceo il en lerroit faire de lui tout ceo q'omme vorroit.
Et quant nous avons  riens affaire, soit il  de corps, de alme, ou d'avoir, ou  des amis, ou de qeconqe chose, si come nous avons sovent, et touz jours nous  ensercheons toutes les autres voies qe nous poons, avant qe nous venons a lui pur  lui prier q'il nous eide; et quant tout altre eide nous faut, adonqes venons nous  a ceo douz et humble seignur qi nous receit ausi voluntiers adonqes come si nous  venissens a deprimer.
A! Qe sa bountee est grande et sa curtosie! Qe benoit soit  il de sa douce miere et de touz les seyntz! Et si est il, e bien le vaut.
Et touz  jours me semble il qe ceo douz seignur Jesus Crist est uncore enfant, coment qe  meynt aunz sont passeez puisqe il feust neez de nostre douce dame Seynt Marie sa  benoite miere.
Nepurquant par trois resons le puisse jeo prover: La primere pur  ceo qe homme dist qe de tant come la vie d'un home est plus  longe, de tant sa enfance plus deure - et ceo piert q'ensi fui par noz avant piers  qi vivoient si treslongement, qi si tost n'estoient mye malicious come nous ore  sumes.
Et jeo conoise qe la vie de nostre douz Seignur Jesus Crist serra sanz fyn, siqe, puis qe doit tant vivre, nous le poons bien uncore tenir enfant.
L'autre  reson est par les grandes humblesces et debonairteez qe nous trovons uncore en lui  ausi avant come homme soleit unqes de lui meismes - soit il benoit! - et mult  hardiement l'osons nous appeller a nostre bosoigne et baudement parler a lui, si  come homme fait sovent a une grant seignur tant com il est  enfes, qe, quant il est grant et parcruz, a peyne l'oseroit homme regarder, et  nomement une poure homme, si come ascunes de nous sumes mult poures de bons mours.
Coment donqes oserons estre si hardis de toutes noz foliez et malveisteez de  parler a cest grant seignur, s'il ne fust une humble et douce enfant? La tierce  reson est q'il me semble q'il est uncore enfant, car au jour de huy uncore ne poet  home tant maufaire qe, si home lui crye mercye, q'il mult humblement ne le  pardoune et si humblement corne une enfant.
Et ausi desirrant est il apres la  poume rouge dount j'ai devant parlee ore come il unqes feust; et ou ceo le poons  nous ausi bien appaiser quant nous le corouceons comme unqes feismes, et nient  plus ne desirre il autres terriens biens sanz la rouge poume; mes pur cele poum, qi lui vorroit franchement doner, il lui rendroit ariere droit come un enfant tout  l'eritage son piere.
Ore ai jeo moustree solonc mon poure avys par ces trois  resons qe nous le poons uncore bien tenir pur enfant, pur  ceo qe nous le trovons humbles cum enfant.
Siqe jeo loo, tant come il est enfant  si humble et si douz, qe nous nous treions par devers lui et luy prions hardiement  ceo qe nous volons et lui donons la rouge poume: si serrons nous seur de son  heritage a touz jours.
Et ceo serroit bon affaire par temps tant come les poumes  sont fresches et flerent bien; car quant le seson de la poume est passee et il  devient flestres et purris et il ont perduz lour bon savour, adonqes ne vauront riens a doner a l'enfant, car il n'en averoit cure, et a bon  droit, car riens ne vauroit fors a getter hors; siqe, si nous volons de ceo faire  nostre preu, hastons nous tant come le fruit est frees et de beal colour et suef  flerant, et tant comme il est enfant si douz et si debonaire.
La poume si est  nostre coer qe lui douz enfant Jesus desire taunt, qi est filz Dieux celui grant  Roi; et puisqe par si petite chose et si legierment nous poons venir a si grande  et si noble seignurie comme a son Roialme de paradys purchacer, il serroit bon  q'il eust le coer avant q'il feust purry: c'est a entendre qe nous lui donissons  nostre coer entierement de lui amer, loer et servir, avant qe soit mort ou purri.
Car si nous tant attendons, nous demourrons trop, car adonqes n'en avera il cure, nostre douz seignur Jesus Crist, mes a getter hors a touz les diables d'enfern, car pur eaux est bone le fruyt qe a nule autre chose ne vaut.
De ceo nous en garde  Celui qui de ceo giet nous engetta.
Ore ai jeo moustree solonc mon petit avys  coment lui douz Jesus estoit humbles, et est humbles.
Et coment il serra uncore  trové humbles, jeo le vous dirrai si com jeo meultz le say:    En grant jour de  jugement bien serra benoit qi le jugge trovera humble; et ceo lui prie jeo, si lui  plest, qe touz tiel le troverons.
Et si come il me semble, et pur affermer mon dit  par devant, jeo ose bien dire q'il serra mult humbles cel  jour; et ceo voille jeo, ou l'eide de ceo douz Jesus, moustrer par trois resons: La primere: de grante humblesce lui vendra de soi meismes revesnir en terre pur  faire son juggement, et la ou il tant de honte ad receu et tant de vilainies, car  si bien le purroit il faire, si lui plust, par le meyndre angel qe oue lui est; mes la grande humblesce de ceo douz seignur ne voelt soeffrir q'il en face nul  autre lieutenant forsqe son benoit corps.
Et q'il voelt autre foiz entrer en cele  nostre cheitive semblance, en la qel il ne receust unqes fors tant des hontes et  de grandes vilenies come nul coer purroit penser et asseez plus, ceo lui vient de  tresgrande humblesce et debonairté.
La seconde reson est cest: qe quant lui douz  Jesus Crist vendra ceo jour et nous moustrera tout apertement coment nous l'avons  malement defolee, batuz et naufrez, et nous moustrera ses mayns cloués et ses piez  et la hidous plai de son costé, et tout son corps sanz nombre pleyn de plaies et  ceo toutes senglantes, en ceo purrons nous veoir la grande humblesce de lui.
Car, sicome homme dit en fables q'il fait bone a batre l'orgoillous car james ne se  pleyndroit, car plus lui greveroit la honte, si home le seust, qe ne ferroit le  male a porter privement; mes ensi ne ferra mye nostre douz seignur Jesus Crist, car il moustrera tout apertement ceo jour come ledement nous l'avons apparillez et  come pitousement, et ceo ne serra mye privement mes tout en  apert devant touz ceaux qe unqes feurent ou jammes serront.
Et si nous moustrera il les escourges dunt il fust batuz mult pitousement  et cele poynante coroune de qoi il estoit corounee, et les trois clous de quels  ses mayns et ses pieez si tresseintez feurent par mye ficchez, et la launce qe la  benoite costé percea et par my passa le douz coer humbles et debonaires.
Ore poons  nous veoir par ensanple del orgoillous qe nostre douz seignur serra tout le  contraire ceo jour et serra douz et humbles par cest reson.
La tierce reson pur  qoi jeo tiegne et devons touz tenir qi Nostre Seignur Jesus Crist doit estre  humbles au darreyn jour solonc ceo qe me semble: car humbles il s'en ala a son  pier quant il mounta en ciel, et illoqes ne trova il forsqe toutez humblesces et  bountees.
Et tout de lui vient, siqe jeo espoire qe nous le verrons ausi humbles  et ausi douz come il feust et est, et par l'eide de nostre douce Dame sa benoite  miere qi bien le rementivera d'estre humbles devers nous et luy moustrera les  tresdouces mameles dount il aleta et luy requerra mult doucement pur nous.
Et les  bones il receivera mult humblement, et les malveis mult envys les lerra.
Ore est  bone qe nous ceo cy bien entendons; car c'est mervaille a dire qe Nostre Seignur, q'est si puissant outre toutes choses, doit riens faire envys.
Nepurquant jeo  l'ose bien dire q'en ceo cas ou une homme ad fait ascuns grauntz pecchez de qoi il  n'est pas repentant ne ad pas prié Nostre Seignur mercy et  pardoun, par force lui covient cel homme dampner, car autrement ne serra il pas  jouste.
Car sanz reson averoit il mercy ou pardoun qe ne le deigneroit demander, car la ou pardoun irroit devant le prier, ceo serroit plus  errour qe mercy ou humilité.
Et pur ceo puisse jeo dire qe a envys et a force  Nostre Seignur juggera les peccheours: a force le fait, car il est jouste et  s'appelle Verité; et a envys le fait, car il est plus desirrant qe nous lui  priames mercy et pardoun ensi qe le poet faire par reson demoustrer sa douce  mercye en nous, de la qele chose il est plus prest affaire qe nous ne sumes de lui  en crier mercye et pardoun de nos pecchez.
Et ceo poons nous bien dire qe tiel  jugge est humbles et douz et debonaires qe si envys dampne un laroun pris ou tant  de larcyns et oue meyne oevre pardevant lui et en sa presence.
A ! Benoit soit il  et prions ore a ceo humble et puissant seignur, qe pur sa seynte pité il nous  doynt tant de sa grace qe nous puisseons avoir verraie confession et verraie  repentance devant nostre mort, si qe noz ne faceons ceo grante jugge riens ceo  jour faire forsqe si come meultz lui purra plere: ceo serra qe il nous meigne  ovesqe lui en paradis en cele humble compaignie et la ou nostre humble seignur en  la Seynte Trinité feust sanz comencement et est ore et serra sanz fyn et toutz dis   humbles.
Et pur ceo puisse jeo  dire q'il en temps passee estoit humbles, et ore en temps present est humbles, et serra humbles en temps avenir, si come tout le temps j'ai moustré solonc mon  petit sens, si qe jeo puisse dire qe lui douz jesus estoit humble par pier et par  miere si come jeo dis de gentil homme, et q'il ayme les humbles et ou eaux se  compaigne en toutz heures, ceo poet homme bien savoir, car de nul altre ad il  cure.
Et donqes serroit bon, puisqe humblesce tant lui plest, qe chescun de nous  s'en chargea, a tant qe homme purra, a prendre ensample de  ceo doux Jesus et de sa douce miere, cele douce pucele et nostre douce Dame, et de  toute la compaignie des angles, de seyntz et seyntes; en la quele compaignie nous  meigne Celui qi pur nous soeffri peyne ! Amen.
Et ore reviegne jeo a ma  primere matire a vous crier mercy, douz Sire Jesus Crist, de tout le mauveys  orgoil q'est par ma bouche hors sailli ou eynz entree, et qe par vostre grace jeo  puisse cele male porte clore et meultz garder desoremes; et vous plese, tresdouz  Meistres, a cele plaie prendre bon garde, car ele est molt perillous.
Envye se vient ausi  ariere et retourne par les chemyns pardevant només: par l'oraille, par l'oil, et  par la bouche.
Car si j'ai envye a ascun pur son bien ou pur son pris, jeo en  serrai tout leez si jeo purroie oïr ou veoir q'il de son bien ou de son pris  apetisé sereits; et si jeo puisse savoir qe ceo soit par riens qe j'ai dit de lui, il ne me poise pas meyns, mes en su leez.
Et ensi revient  envye par l'oraille, l'oil et la bouche.
Et ausi de peché de Ire  qe me revient mult sovent par les orailles: car quant jeo puisse riens oier qe me  desplest, jeo su en l'eure si irrous et si corucee, qe jeo su come tout enragés et  mesdie et mesface touz ceaux qi sont entour moy; et, tout me dient ceaux qe bien  me voillent pur bien de moi, jeo le preigne a mal et mal renk le guerdone.
Et tout  ensi va, beau Sire Dieux, de mes oeux: qe jeo me corouce trop a la  foiZe de chose qe jeo voie et sanz reson; et de la bouche: come  par le corouce qe ja est entree dedeynz par les pertuz devant ditz asseez de males  paroles sont maschez eynz; et vostre service, douz Sire, par  ceo lessee a dire ou en mortel pecché dit d'une orde bouche pleyn de venym, et de  tout en emplie jeo le coer et puis l'alme; et nul ensample, Sire, jeo ne preigne  de vous de pardoner a ceaux qi me ount mesfait, mes pur une petit mesfait voloir  et ordener une grande vengeance, ou grande raunceon pur amendez, ou un grande  obeissance pur avoir honour: et ces trois choses appartienent ailliours, ou a  coveitus, ou a l'orgoillous; et ensi ceo qe mal issi pis revient, si pis poet.
De cele Coveitise coment  ele est entree, tresdouz Sire jesus Crist, jeo le vous moustrerai: Coveitise entre  par l'oraille, ne mye par force, mes par le gree de porters qi sont trois: l'un ad  noun Desir - d'estre - riche, l'autre Doute - d'estre-poure, le  tierce ad noun Sanz - conscience - consentement.
Ces sont les trois porters qi lessent  entrer coveitise par l'oraille et par autres leus mult sovent, et nomement  Sanz - conscience-consentement: celui est valet as autres et porte les cliefs de  toutez les portes, et mult prest est, quant nul de sept pecchés mortels venout a  nules des portes, de les receiver ou grande feste et nomement par la porte de  l'oraille: celui malveis vallet est mult apparaillés de faire le comaundement de  ses diaux meistres par devant ditz de lesser entrer coveitise saunz nul daunger, et celui qi porte riens ou envoie, mes qe ceo ne soient pas truffes ne choses de  nient; mes si la porte doit bien overir, ceo ne serra mye pur chose si noun riche  ou noble; et tout soit ele de le mal tolt, pur ceo ne demeure mye dehors ou biens d'un poure homme plus voluntiers qe d'un riche y entront.
Car si le riche voelt entrer pur avoir le soen, jeo ne l'ose pur honte tenir  dehors; et cest honte ne vient pas de vous, beau Sire Dieux, mes vient de mounde.
Mes si le poure vient a l'oraille pur reavoir ses biens, il purra bien demorer  dehors, tant ne savera il crier ne brere ne prier pur l'amour de vous, douz Sire  Jesus Crist, tout soient ils de vostre mesnee, come poures religious ou altres  poures gientz.
A ! beau Sire Dieux, qe ferra cele cheitive alme q'est chargee de  tantz de maux et de si trespou de biens? Et ausi si un poure me demaunde pur  l'amour de vous, mon douz Seignur, qe jeo lui doune un bien  pou de mes biens, dequels j'ai plus qe ne me bosoigne et il assez meyns, s'il, entre, ceo serra a peyne, et si il riens en ait, ceo serra pur estre tenu pur  bon et pur seint homme, siqe, tout entre il ou demeure dehors, jeo en face mon  damage.
Ou si jeo doune poi, il me semblera apres ou en l'eure trop, siqe jeo  pers tout le profit qe m'en deveroit venir, et retiegne tout le damage pur  estouffer l'alme d'asseez de mal et de cheitiveté.
Et mult plustost entroit en  l'oraille un conseil d'un grande tresor amasser ou une devise coment jeo puisse  devenir riche de myen ou d'autri, a prendre a tort, ou de esparnier tant le myen  sanz partir ceo qe vous, beau Sire Dieux, m'avetz prestee en ceo siecle entre mes  bosoignous freres, qe ne ferroit un consel qe jeo me avisasse bien coment le  tresor de cest mounde n'est qe fyens pur retesnir et pur amasser; mes de ces fyens  poet homme faire son profit qi voet, car qi voudra partir entre les bosoignous, il  purroit purchacer le Roialme de paradis.
Cest conseil demurroit dehors.
Et si entreroit un autre de purchacer d'ascun pour homme, ou  d'ascun riche et par ceo affaire poure ses terres ou sa rente et ses beles  maisons, et oue tout ceo cy la peyne d'enfern, mes ceo ne purroit entrer si noun  par le wiket et tout issir par la porte, c'est a dire entrer par l'une oraille et  issir par l'autre.
Et jeo dis par le wiket pur ceo qe toutez les choses qe poent  l'alme riens eider ount estroit entree et large issir; et si riens vient de male, il trovera la grande porte tout overte et le wiket tout  clos, siqe il ne s'en puisse aler si ne soit ariere par cele meismes porte; et ceo  ne poet estre, pur la grande presse qe le suit de mult de maux.
Alas ! beau Sire  Dieux, coment puisse jeo estre si malveis et si desnaturel qe jeo ayme meultz un  poi de bien qe vous, Sire, ne m'avetz qe prestee icy, qe jeo ne face mon droit  heritage lequel, Sire, vous purchaceastes et achatastes de si preciouse monoie de  sank de vostre douz coer et de tout vostre seynt corps benoit? Et si les porters  avant nomez qe gardent l'oraille coveitouse feussent bien aviseez et feissent  sagement lour office, il lerroient bien et voluntiers entrer le conseil de  purchacer l'eritage avant dit et lesser lez autres.
Car Desir - d'estre - riche et  Doute - d'estre - poures le deveroient, car plus grandes richesces ne d'asseez si  grandez ne purroit nul coer penser ne coveiter de ent oier parler; et doutous  d'estre poure doit bien estre celuy qe ne voelt oier et aprendere coment il doit  venir a cel heritage, car si il n'eit cela, bien soit seur qe il serra mult poures  de touz bienz.
Et luy tierce est Consentement - sanz - conscience: le consentement  serroit bon mesq'il feust sages et bien aviseez et q'il eust son surnoun changee  en  « un bon conscience » ; et ensi purroient les trois porters  demurrer en lour office et profiter s'ils feussent sages; mes certez, Sire, noun  sont, einz sont mult foux et mult malveis a ma cheitive alme.
Et mult en est  grandement chargee de la coveitise qe par les orailles entre par grant delite et  sicom j'ai a vous, tresdouz Sire, par devant moustree, et en  mult des altres maneres si jeo bien le recorde; mes, tout n'eust il plus, si  sufferoit il, et trop en ad asseez.
Ore, beau Sire Dieux, a  les oeux vendrons, la male entree qe coveitise ad par illoqes.
Primerement jeo  trove qe asseez plus tost et plus lieement entre tout ceo qe poet nuyre a l'arme  qe ceo qe poet nuyre a le coer ou a corps.
Et ausi demurrent hors autrez chosez  qe purroient mult l'arme eider et conforter, et ausi bien de l'oraille come de  l'oil.
Et sont trois chosez qe par ces porters en moy n'entront pas voluntiers, de  qoi jeo en dois estre le meyns preisez et amez: et c'est Pité, Equité et Charité.
Ceaux trois compaignons n'entront pas en moy si sovent com bon serroit et tout  soient il, tresdouz Sire, de vostre mesnee et mult bien de vous.
Mes si jeo voie  un beal chastel, ou vile, ou manoir, ou bois, ou pree, ou qecunqe ceo soit  d'autrui, jeo en serrai si enamourez quant jeo l'averai veu, qe jeo ne serrai a  peynez a aise tant qe jeo sache si jeo le purrai avoir de qecunqe manere, et en  averai si grant desir qe, atiels qe jeo l'eusse, jeo vorroie veer le seignur pendu  et la dame arse.
A! beau Sire Dieux, de grande malveisté me vient quant il ne me  poet suffire ceo qe vous m'avez envoiee, q'est certes asseez et plus qe jeo ne  vaus, et si voie, tresdouz Sires, qe j'ai mult plus a ma  part qe tout pleyn de mes veisyns sur qi il serroit mult meultz emploié et meuz le vauroient et saveroient emploier en vostre service et a  vostre seint pleisir, douz Sires, qe jeo qi ne puisse mes mauveis oeux sauler de  coveiter les biens d'autri a tort et sanz droit ou reson uncore.
Tresdouz Sires, quant a  la porte du nees, il ne s'en; est mye bien gardee.
Car mult en ai jeo coveitee a  flerer et en plus grant delite en les riches choses qe en autres, come en ces  escarlettes les queles j'ai coveitee le drap pur le flerour plus qe pur autre  chose; et ensi pur ceo et pur autres choses pur acomplire la coveitise de nees jeo  l'ai fait par delit, de qoi le corps ne l'alme ne sont forsqe le pis, affaire le  desir de nees, et ceo appartient a leccherie de trop deliter en flerir.
Quant a la bouche, de  l'entree de coveitise jeo n'en sai pas dire forsqe ensi: qe tout ceo qe de cele  male plaie est issu y est ausi entree par lui; et est ensi a entendre qe ceo  q'est issu hors de coveitise par la bouche  -  sicome j'ai par devant dit en cel  article qi parle de la coveitise qe par la bouche y entre  -  de tout en est la  cheitive alme douee et dolorousement seisie et ensi par la bouche est ceo pecché  retournee a l'alme.
Sicom homme dist:  «  Par un tiel homme avoi jeo ceo male,  »  et  ensi poet jeo dire: «  Par ma bouche est m'alme maumenee  »;  car par my la bouche a  lui revenent mult de mal.
Et ausi quant la bouche se teste de parler a prestre et  dire et confesser de la coveitise qe ist de coer, qe s'en  istroit par aventure s'il ne trovast la porte close; et puis  q'il ne poet hors a la bouche, il revient et entre en l'alme.
Ore, tresdouz Sires, vous  ai jeo a moustrer coment le pecché de glotonie est retournee par les portes avant  ditez, a grant honte et damage de moi:  Prymes par les orailles: par trop grant delite oier deviser les bones viandes et les deliciouses et les  boiers  -  fortz vyns, ou verdelés, ou clarree, vernage  -  et touz ceaux altres  delitez q'omme ad d'ent oier parler ou de lez oier deviser trop curiousement, et  la joie qe jeo en ai quant homme me dist: «  A ! Sire, qei vous serreetz huy bien  peu ou bien enbeverés de bone vyn, qe ceo serra mervaille!  »  Et quant jeo en orrai  counter tout la manere, uncore a peynes poet il sauler cele male oraille qe rien  n'en avera forsqe son malveis delit de ent oier parler et deviser.
Et si y entra  riens de tout le manger ou le boire, il ne lui plerroit poynt, et de sohais ceo  pest oraille sovent mult richement; et si n'est ceo qe vent pur suffler le fieu  d'enfern et alumer.
Et si nul die:  «  Il y a trop, il le covenera doner pur  Dieux,  »  cel la me entre si envys en l'oraille qe trop; et ausi qi me dirroit:  «  Muez ou desportés ceste bone viande pur l'amour de Dieux,  »  certes ceo n'entroit  mye par mon gree; et, tout y entre par l'oraille, il profite gaires, car jeo rien  face si pou noun ou riens.
Ensi, beau Sire Dieux, est coveitise entree par mes  orailles.
En cest mesme manere si  entre la male Glotonie par lez oeux, qi sont diaux malveis  pertuz pur l'alme, come ele fait par les orailles, et ausi fort est a saüler; et  nient plus n'en goutent forsqe le malveis delite, sicome l'oraille.
Mes uncore le delit qe as portes de l'oraille vient a la  foiZe n'entre mye; si vient donqes devant la porte del oile et a  peyne faudra il la d'entree, tout soit l'orde maison par dedeinz mult plenere de  fiens.
Et par le nees ausi come  par les autres portes y entre Glotonye par trop grant delit avoir de fleirer  viandes ou boires; uncore tout soit l'entree veiee a les portes par devant dites  qe le delit de Glotonie ne puisse pas entrer, com a l'oraille ou a l'oil, si vient  il si suef fleirant par devant la porte du nies qe a peynes s'il n'y entre.
Et  ensi, beau Sire Dieux, est le pecché de Glotonie reentree par les trois portes  susditez.
Mes c'est par son lieutenant q'ad a noun Delit - de - Glotonie, et il semble  bien q'ils sont parentz, car il portent tout diaux le surnoun de Glotonie.
Alons a la bouche: si  verrons qe par la y entre de cele male glotonie a grande foison.
Ele y entre par  cele malveise porte, non pas par son lieutenant soulement, mes en propre person: c'est en fait ou sa malveise compaignie, q'est orde et perillouse et malveis pur  le corps et pire pur l'alme; et sont quater: Desir, Assent, Delit et Outrage.
Par  Desir y entre ele quant jeo desire trop a mangier ou a boire ou trop sovent, ou  trop de riches viandes ou trop deliciouses desir pur ma orde bouche emplier et  savourer; et ceo en heures desordenez, come en jour de june, ou trop matyn, ou trop tard, ou devant la messe qe jeo tiegne trop matyn; ou trop  desirer qe le ventre feust pleyn.
Alas! si est il pleyn, mes ceo n'est mye de  roses.
Et par Assent entre cele male Glotonie quant jeo me  assente a toute ceo qe le malveise desir desire, et puis le face en fait, q'est le  principale de cele male compaignie.
Et par aventure bien se passeroit le desir et  le fait, si ne feust le malveis assent: celui traitres qi m'ad sovent deceu cy  devant et apres, car il est prest a touz maux faire et nul male ne purroit estre  sanz lui, et il est a toutez les portes meistre porter et lesse entrer et issir  tout ceo qe lui plest - et certez, c'est plus de male qe de bien - et tant en  sake, boute et tire de cele male Glotonie q'est y entree a grande plentee par la  port de la bouche.
Et Delite y entre trop sovent, et c'est quant le desir vient a  la foiZe pur feym, ou pur ascune autre reson qe n'est pas pur male; et ausi l'Assent ne pense nul mal, et donqes vient le malveis delit, si se mette  ovesqe ceux et honist tout la compaignie et encombre, et par lui devenent les  autres malveis.
Veiez la dont un perillous compaignon: qi poet, si s'en garde.
Et  ou lui vient Outrage entrer par la porte de la bouche meyn al meyn.
Et celui poet  homme bien appeller Outrage, car trop est outrageous de sovent entrer, dont meynt  foiZe le corps en devient malade et puis mort, et l'alme mort et  arse en fieu d'enfern.
Et cestui compaignon est trop loial, car trop ferme se  tient ovesqe sez autres trois compaignons, mes il les  envenyme touz et le principal ausi.
Car quant le desir, l'assent, le delit et le  propre fait qi est principal, ont le trop ovesqes eaux, sicom ils ont mult sovent, dont ne sont ils mye sanz outrage; et Trop et Outrage sont freres germayns et come  tout une, et sont mourdrers de gientz et envenymors plus qe ceaux qi venyment ou  tuent les gientz, car ceaux si enpoisonent et malement enmourdrent les almes ou  les corps.
Et ensi, beau Sire Dieux, su jeo trahi et mon  chastel ai perdu par ces compaignons qi sont entree la porte de male bouche pur  mourdrer et enpoisener moy et m'alme, si Jeo n'ai l'eide de vous, douz Sire  Jhesus.
Et quant al pecché de  Lecherie, tresdouz Sires, mult sovent m'est il par les orailles entree, come qe ceo qe j'ai impetree par ma bouche d'ascune malveisté revient par l'oraille mult  sovent, q'il a la foiZe me mette en si tresgrande malencolie qe jeo  lesse pur ceo tout pleyn de biens affaire et pensee assez de maux.
Et autre  foiZe en ai si grant delit qe jeo ne vous conoisse, beau Sire  Dieux, ne vostre douce miere ne voz seintez ne moy meismes ausi.
Et toutez lez  malveistez qe j'ai fait ou dit de ceo pecché serront lui bien venuz a l'oraille et  ils y entreront de bon gree.
Mes viegne qe die:« C'est un lede vie qe vous menez: lessez cel orde pecché, si ferrez bien, » celui purroit bien demourrer dehors la  porte de l'oraille s'il ne vient moelt maugree myen et entre a tort et au travers, a la foiZe pur honte et autre foiZe pur doute,  sicome, jeo, si vous plest, douz Sires, en dirrai cy en apres  en un autre lieu.
Et ensi va del oil, tresdouz Sires Jesus Crist, par la quele porte tout ceo qe poet damager a l'alme y  entre mult doucement; et tout ceo qe purroit profiter y entre mult envys.
Alas! Sire, qe jeo charge cele pitous alme qe vous m'avez baillé en garde, qe riens n'ad  fors ceo qe homme lui donne.
Et qei est ceo qe jeo lui doune? Certez mult de male  et poi de bien.
Par cest porte si entre un grande partie de pecché de leccherie: car quant j'ai ascune fole engynee par mes sotilles et  fausez paroles, il me plest si a la regarder et par si tresgrant delit de lecheri  q'il ne me sovient de nule autre chose en l'eure; et il me semble qe jeo estoie  par cele pecché si enluminee de fieu de luxure qe quantqe cele fesoit me pleut sur  toutz rienz et ne veioie nule chose qe me despleust.
Si ele feist ascune chose  qe jeo veisse q'elle purroit vous, tresdouz Sires, plere et servir, cela me  desplust trop.
Car grant poour avoie - et si avoit lui diable - qe nous ne la  perdissons et, en ceo cas, tout ceo qe al diable pleust, a moi ausi pleust: ceo  estoit de la veoir volage et treaunte a pecché et poi cremant vous, beaux Sire  Dieux, ne voz comandementz; et quant ceo poynt et la bealtee estoient ensemble  entree la porte de mes oeux ou cele de mez orailles, mult leement feurent resceuz  pur le pecché qe jeo pensai qe ensuiroit, et si est il mult de foiZe  avenu par tiele entree mult de maux.
Car si ceo pecché eust estee a celes portes  reboutee, si come bien sovent sont chastetee et netteté, ja n'entroit par celes  portez ne par nuls des autres, einz retourneroit tout  desconfitez a son meistre, l'ord diable d'enfern dont il est; et c'est droit, car  tout est ord, puant et malveis.
Et ensi, beau Sire Dieux, come vous ai moustree, et en mult dez autres malez maneres, est ceo pecché entré par les portes avant  ditez qi mult sont apparaillés de lesser entrer tout ceo qe poet sauler le malveis  coer, deliter le puant corps et nuyr la cheitive alme.
Et les sens qe Diex m'a  doné, c'estes vous, beau Sire Dieux, qi m'avetz donee de vostre grace sens  d'oier, de veoir, de flerir et de parler, et autres sens de quels jeo ne voille mye ore parler, car il n'est mye uncore temps; mes ces sens  ne ai jeo mye usee apres vostre volunté, douz Sire.
Car jeo sai bien q'ils  m'estoient ordenez de moi garder par eaux, et jeo me sui perdu par eux, car jeo  les ai destournee de lour droit service: ils estoient ordenez pur mon bien et jeo  les use en mal a mon grant damage et face q'il se mettent en grande peyne chescune  pur soi a sercher par toute ascune fole tant q'il eient trovee; et de ceo est le  parler mult ensoigné pur enquere apres une tiele, et si jeo puisse oier par riens  q'ele se voille traire a mon malveis desir, moelt prest serra l'oil a lesser  entrer par sa porte par grand joie et mult leement pur ma male volunté acomplir; et mult plus sovent entre en mon oil cele malveistee qe ne font les ameres lermes  qe deveroient venir par illoqes pur laver et nettoier cest orde porte leccherouse, si qe touz lez maux qe par illoqes passent puissent estre noieez en cele eawe.
A! tresdouz Sire, mult petite est cele eawe; et mult grande coveneroit estre pur  laver et netter tant de maux et d'ordures, dont il n'y a goute ne demye.
Mes bien  su jeo certein, beau tresdouz Sires, qe si vostre grande  misericorde ne s'estent le plus largement envers moy, jeo sai de verrai qe une de  ces jours mes oeux serront asseez pleyns de lermes et de plours; mes ceo serra  trop tard.
Jesus nous en garde par sa seinte pité et mercy! Et quant au nees, voirs  est qe par cele porte m'est entree tout pleyn de chose qe a cest pecché partient  et par qoi jeo en ai esté le plus teynt et le plus tost en sui cheu par grant  delite qe m'est avenu par fleirer.
Aussi, Sir, par ma bouche  m'est retournee ceo malveis pecché, come en recordant par grant desduyt mes ords, vils, puantz pecchez de luxure de qoi j'ai estee confes et repentant, et estoient  come tout pardonee, sicom jeo espoir, Sir, a vostre douce mercie; et ensi les ai  jeo renovelez et fait retourner ariere par ma bouche, celle malveis porte, et par  leccherous boisers a qoi j'ai trop sovent abandoné cel male bouche; et par ceo  grante delit sont plusours maux ensui, de qoi le coer en ad estee a la  foiZ mult troeblee et l'alme et le corps moelt a mal aise.
Or sumes a la darreyne  garde - qi sages est, si s'en garde - et c'est Dame Peresce, qe ne vient mye les  grauntes galos, mes tout belement le menu pas et entre par lez portes devant ditez  si sotillement qe a peynes se poet homme doner garde tantqe ele eit mys le piee  dedeinz.
Et par l'oraille entre  ele en cest maner: ele y entre come une desheitez; qe a peyne dirroit homme a un  deshaitee:« Aletz la ou cea » ou « Faitez ceo cy ou cella, » mes plutost demandroit  homme:« Serrait ceo plus vostre pleiser a aler cy qe la, ou  faire ceo cy qe cella? Ne preignetz garde a nule altre chose forsqe tout a vostre  aise, dormetz et reposetz vous et ne pensetz a nule riens forsqe en voz delitez ».
Et tout ensi est il, tresdouz Sires, quant jeo su desheitee et gise en pecché et  me dors, come jeo face mult sovent; et toutdise en sui jeo malade.
Et quant ceo  pecché de peresce vient a la porte de l'oraille et me prie q'il puisse entrer, car  el est durement desheitee et dist, mesqe elle soit un bien poi reposee, ele s'en irra; et tant fait qe elle einz vient, et quant  elle y est, elle s'encouche et s'endort.
Et si nul vient a la porte et die:«  Jeo  sui des amys Dame Peresce; lessez moi entrer pur la conforter », la porte serra  mult prestement overte pur lesser entrer un soen amy q'ensi la Peresce vorreit  conforter de dire:« Dame ne pernetz garde a nul rien qe soit, forsqe a vos aisez, et nomement al aise du corps: et de l'alme nous en penserons un altre jour quant  nous serrons veultz et n'averons altre chose affaire ».
Plustost entreroit un tiel  amy qe ne ferroit un altres qi dirroit:« Jeo su un meistre: jeo sai les malades  garrir; lessetz moi entrer pur garrir cele cheitive alme q'est mult malade et ad  pris son mal de celle Peresce qe ou lui gist et trop demeure; oustons la et  gettons la hors: si serra l'alme tantost en bon poynt ».
A! tresdouz Sire, bien  envys entreroit un tiele amy par mes malveis orailles qe m'alme cheitive vorroit  bien conseiller, com de dire:« Sur toutez riens confessetz vous sovent et criez  Dieu mercye de bon coer, et soiez verrai repentant de voz mausfeitz, et oiez  voluntiers messes et sermons et autres servicez de Dieux, et  ne soiez pas lent de dire et prier Dieux, sicom vous estes apris; et si vous  n'estez apris, si apernez de Dieux et sa douce miere loer et regracier et mercy  crier et prier eide encontre le diable qi nous gaite nuyt et jour de nous faire un  malveis tour, et mult nous engyne par cest Peresce.
Donez pur Dieu voluntiers et  largement solonc ceo q'il vous ad donee largement, et junez pur amendre vos  meffaitz et pur meultz temprer vostre malveise char, et ne esparniez mye cele char  tant q'elle soit ta meistresce, car ele tire a lui toutez lez enemys de l'alme et nomement cele Peresce »;  - de qoi jeo voille ore  parler.
Si un homme feust  envenymez par dedeinz le corps de poison - ou d'autre envenymeure, il lui  covendroit avoir ascune medicine, ou il lui covendroit briefment morir.
Et riens  ne lui serroit si bon come triacle, et triacle si est a tieles choses ordenee et  aproprié; et est ceo triacle fait et tempré de le plus fort venyme qe homme poet  trover nul part, et s'il soit plus fort qe le venym q'est par dedeinz le homme, il  par sa force et vertue gette hors celui dedeinz et ensi est lui homme garris et  gardee de mort.
Mes si le venym dedeinz l'omme soit si fort et si malicious et  eiet ascune piece demoree dedeinz qe le triacle n'eit mye force qe le puisse hors  getter, adonqes enpire l'omme de tant plus.
Car si l'un venym ne poet destruire  l'autre, l'un eide l'autre a destruire l'omme et lui faire morir, car de plus qe  lui homme est envenymé, pis vaut; et puis qe lui triacle ne poet eider, si tourne  a venym, et ensi est lui homme diaux foiZe  enpoisonez et venymez a mort.
Tresdouz Sire Jesus  Crist, jeo sui celui malestrux homme et cheitifs qe sui si pleyn de poison et de  venym de touz pecchez, et entre autres de pecché de peresce, qe nul triacle ne me  poet eider, einz ennuyst et empire.
Le triacle, c'est les seyntz sermons et les  bons enseignementz et les verraies ensamples qe j'ai receu par mes orailles come  par bones gientz et par bones livres et c'est la medecine droit appropriez pur  faire un homme getter hors le venymous pecché q'est dedeinz l'alme entrez.
Et cest  triacle si est fait de venym pur destruire l'autre venym.
Et  ceo est ensi quant un prodomme preche ou enseigne: il parle et nous moustre le mal  qe nous avons fait et nous dit ausi de les peynes d'enfern et de purgatorie et  nous moustre par ensamples et par asseez de auctoriteez coment nous perdrons la  joi de ciel et entrons en enfern dolorous sanz fyn: et ceo cy poons nous oier par  livrez et en meynte manere savoir.
Ore puisse jeo dire qe cestes paroles sont  faitez et temprés ou grant venym et tout est a destruire le venymous pecché par  dedeinz; car ensi come quant l'omme fait le triacle, homme prent un best q'ad ad  noun scorpion et le mettent dedeinz le triacle et le tuent dedeinz et c'est pur  cele male best faire la getter tout son venym, et le triacle de tant en serra plus  fyn et plus fort, et nomement contre la venymeure de cele meisme best, la quel est  mult perillous, sicome homme poet savoir qi la ad estee ou celes bestes sont  comunes.
Le scorpion si est le  diable qi les bons preignent et mettent dedeinz lour sermon  et la le tuent.
Car ils le destruent par bones resons et le fount tout getter hors  son venym pur faire le triacle plus fyn et plus fort, et nomement encontre  l'envenymure de lui meismes q'est mult perillouse; et il est communalment par tout  et en touz paiis plus qe le scorpion.
Le getter hors le venym au diable, ceo est  quant il gette ses temptacions et homme les poet contreester, et adonqes est il  mort et ne poet plus getter, et tout ceo cy nous enseignent les prodommes et les  bons livres qe nous poons oier assez sovent si nous volons.
Et si nous preignons  bien ceo treacle, nous n'avoms garde qe nous nous espurgerons et gettrons hors le  malveis venym q'est par dedeinz par la puissance et grace de vous, beau Sire  Dieux.
Mes ore su jeo celui qe  su de si fort venym envenymee qe le triacle ne me vaut riens.
Car gaires ne poet  entrer en moi; et si riens y entre de ces bons enseignementz par l'oraille, mult  voluntiers feroit ceo pur qoi il y est entrez: et c'est pur faire issir hors a la  bouche le venym q'est en moi de touz les ordes pecchez de qoi jeo su si pleyn - de  la bouche par verrai confession issir.
Mes si treffort est le pecché en moi et ad  si longement estee, qe le triacle ne puisse riens faire, si qe ceo qe y entre  enpire plus qe ne profite.
Car de tant come jeo plus apreigne de bien, pis en sui  si jeo meultz ne face apres, et ensi me torne le bien en mal, le triacle en venym.
Et, tresdouz Sires Jesus Crist, la grande franchise qe vous m'avetz donee, c'est  Franche Volenté; il si attret a lui et en ad fait ent s'amye de Dame Peresce, si  qe riens ne poet issir  par ma bouche qe purroit profiter a  l'alme, et tout quantqe entre par l'oraille ou par nuls autres lieus, tout covient  tourner en venym, sicome ils sont venymous et si fortz et si tresviolentz; e ensi  me covendra briefment morir, voir de la male mort, si jeo, tresdouz Sirez et  Meistrez, de vous socour et eide a mon grant busoigne n'eye.
Et meultz me vauroit  a estre sours qe ceo qe jeo tournasse si bone chose a male, et ceo qe me tant  eideroit, de me faire tant ennuyre et damager; et tout ceo si vient de Dame  Peresce et de son amy Franche Volenté q'est d'elle si assotez q'il ne fait riens  forsqe tout ceo q'elle comande a briefs paroles motz.
Tresdouz Sires Jesus  Crist, vous le savetz qe quant as oeux ceo pecché est entreez, et ceo mult  sovent, car mult de foiZe ai jeo estee mult pesantement chargee de  meynt vilein pecché et en mult grant peril de mort - ou  voir, de cest mort et puis de l'autre, q'est asseez plus perillouse et plus male - et ceo mult sovent, car a tout la foiZe qe jeo voie des mes oeux le  prestre par qi jeo me poai descharger de tout mon malveis pecché et moi charger de  mult grant merite par le quele je serroie gardee de la perillouse mort d'enfern et  gaigneroie la joiouse vie de paradys, quei fait donques cele male Peresce? Mes  saut avant; si vient encontre le pecché avant q'il s'en puisse issir hors a la  bouche, et lui dist: « Ja ne vous hastietz tant, car une altre foiZe  vous vendra il meultz a poynt; et alons nous dormir et manger et boire ».
Et ensi  fait Dame Peresce, cele male hostesse, le pecché si a aise q'il devient si yvres  qe, quant il deveroit issir a la bouche, il ne siet poynt  trover la porte; et bien savoyt le chemyn et en estoit de bone volenté, mes par  Peresce si s'en est si bestournee, q'il ne fait forsqe dormir et oublie tout son  preu et fait solonc sa condicion de une yvre qe tout oublie a matyn ceo q'il pense  ou dist a soir.
Et qe fait donqes cele male traiteresse? Mes va as oeux, si les  cloust pur ceo qe riens ne puisse plus entrer qe purroit le pecché, qi dort par  dedeinz, reveiler; et ensi va ele ausi et estoupe touz les traus et lieus par ou  riens y purroit entrer qe le pecché purroit aveiler, come les orailles si bien  come les oeux, ensi come homme fait quant l'en voelt dormir: homme fait cloer les  fenesters et touz les lieus parounul lumer purroit entrer.
Et ensi fait cele  Peresce, qe cloiit les orailles et lez oeux pur la lumere de Seynt Espirit q'ele  ne entre.
Car bien seit qe de cele lumere serroit le pecché, qi dort dedeinz moi  come tout yvres, reveillés et chacez hors par la bouche Et coment cel Peresce cloiit hors la lumere de Seynt Espirit, jeo le vous dirrai: c'est quant l'en est la ou homme purroit ascun bien faire ou aprendre: tantost  vendra celle Peresce et amenera oue lui un somoil si tresgrant de qoi elle  estoppera lez pertuz dez oraillez et dez oeux; et especialment quant l'en deveroit  riens oier qe purroit le cheitive alme riens eider, come sermons ou altres bones  chosez de Dieux, ou veoir en livrez et apprendre de chacer hors le pecché et  aveillier qe dort par dedeinz; et ausi estoupe la bouche de dire lez bons chosez, come crier mercy a Dieux ou loer ou mercier, ou soi  confesser; car par la purroit bien entrer la lumere de Seynt Espirit - et si  serroit ele sanz dout qi contreestre purroit cele male Peresce.
Mes, beau Sire  Dieux, jeo su si feble qe jeo ne puisse a nul male contreester, ne nul bien faire  a autri ne a moi meismes, sanz la grace de vous, beau Sire Dieux, qe jeo puisse  estre si enluminez de vous qe jeo puisse, maugré Dame Peresce, reveilier l'ord  pecché qe dort en moi, et qe jeo le puisse enchacer par vostre especiale grace  hors de ma cheitive alme, ou ele est couchee et endormee.
Et, Sire, jeo vous prie  qe par trois lieus le pecché s'en puisse issir: par le coer, et par les oeux, et  par la bouche: par le coer, come par grant dolour, repentance et contricione; par  les oeux, par mult dez amerez lermes; et par la bouche, par la seinte verrai  confession.
Mesqe jeo puisse ensi estre enluminez de vostre grace, tresdouz Sire  Jesus Crist, jeo n'ay garde.
Et a la  foiZe viegnent diaux compaignons qe sont bien d'un acorde: c'est  Poour et Honte, qi dient: « Pernons nous le tierce compaignone a nous q'omme appelle Volenté Feynte et, mesqe il soit oue nous, nous  entrerons par les portez tantqe nous aveilirons cele orde vileyn pecché qe tant  dort, et voille oue noun Dame Peresce ».
« A noun Dieux, si dist la Volenté  Feynte, jeo irrai ou vous une piece, mes a porte jeo ne mettray la mayn.
» Poour  si dist: « Jeo entrerai par la porte de l'oraille et del oil, sicome j'ai sovent  fait ».
« Et jeo ausi »,  si dist Honte.
Ore s'en vont, et Volenté les condue tantqe  ils sont entrez touz trois: Poour si entre primez par l'oraille en ceste guise  come par oier conter de la mort qe vient - et jeo ne sai  come pres ne come sodeinement ne come anguisous, et de les peynes d'enfern, dont  celui ne poet failler qi moert en pecché, qi sont si tresdures et sanz nul  desport, et de coroucer mon bon seignur qi tant ad fait pur moi, par qoi jeo perde  la joie de paradys.
Et par le oil entre Poour en celle meisme guise, come de veoir  meynt perils en qoi jeo sui touz les jours, de mort, de mahaigne, et veoir ascun  morir sodeinement, come tueez ou altrement, sanz confession; et veoir en Seinte  Escripture coment pecché est chere achatee, et si ne vaut il gaires.
Apres Poour, si entre Honte par les orailles et en ceste guise: quant jeo me sui bien purpensee  de ceo qe les bones gientz me ont sovent dit, qe pecché est si orde chose; et  entenk bien par ceo q'ils me dient qe jeo sui si pleyn de celle ordure qe bien y  poet entrer Honte.
Et par mes orailles est entrez coment au jour de juggement  serront touz pecchés veuz et descovertz devant tout le mond sanz nul celer; et a  la foiZe oier reprocher ascun vileyn pecché qe j'ai fait; dont ensi  Honte m'est entree par les orailles.
Et par les oeux entre il quant jeo voie  ascuns prodommes et je pense: « A! Dieux! quant ces bons gientz serront en  paradis si haut, grant honte serra d'estre en enfern si bas »;  et ausi quant jeo voie les gracez et les bones oevres venir a lez bons et  ne mye a moi pur l'ordure et la malveisté qe dort en moi si longement.
Et ensi  sont touz diaux compaignons ensemble entrez en entencion de reveiller le pecché qe  par dedeinz dort.
Mes donqes vient la Volenté Feynte et les encontre a les  avantditez portes et dist: « Volons nous aller avant  aveiller cele vileyn qe dort cy einz; jeo le vous saveroie bien moustrer et bien  le sai le chemyn » ne feusse jeo ore si las qe jeo ne puisse aler avant en nul bone  bosoigne.
Et ausi jeo me sui avisee de Dame Peresce, qe grant desbat y pense a  mettre.
« Attendons, ceo dist, tantqe altre foiZe, jeo le vous  loo ».
Mes les autres diaux y volent en toutez fyns aler, ceo dient; et Volenté  Feynt les suit, qi conduire les deust si elle ne feust si feynte.
Et tant vous  vient la male dame de leinz, et dist: « Seignours, jeo vous prie qe vous lessez  mon amye dormire et reposer un poi uncore; et si noun, aletz devant, et jeo  l'amenerai et tant tost apres vous vendrons lui et moi ensemble trop bien et tout  a temps ».
Poour, Hont et Volenté diont qe hors lour covendra l'un et l'autre en  l'our, maugré q'il en aient.
Et quant ceo voit Dame Peresce, a qi reson et touz  biens ennuye, si saut ignelement avant a la porte de bouche, ou ils deveroient  hors issir ou l'orde vileyn dormour; si la cloust mult fort, et si durement se  combate et deffent l'issir qe les trois compaignons sont tout comme desconfitez; et Volenté s'enfuit tout primers, et sont les autres diaux pris; et, par pees  fesant et acorde, si demoert lui orde vil pecché dormant, si com il ad longement  fait, sanz saillir hors a la bouche par verrai confession.
Et ensi demoert celle  male Peresce dame et meistresse de la bouche, et entre et ist quant il lui plest; et qi ad la porte, il ad la chastel, ceo avent sovent.
Beau  Sire Dieux, trop me doille de Peresce et de sa male compaigne, car trop sovent  m'ad deceu.
Et tout pleyn purroient avoir mervaille pur qoi  jeo me tiens tant sur ceo pecché et plus longement qe sur autres qe sont plus  grantz.
Et pur ceo dirrai jeo ma reson: si elle soit bone, Dieux en soit loez! Et  si non, jeo en soie blamez:  Le pecché de Peresce si  est com une geline qe couve ses oefs tant q'ils devenent poucyns, et puis les  norist tantqe soient grantz et parcruz; et tiels y a qe devenent asseez plus  grantz qe la miere.
Et tout ensi est il de ceo pecché de Peresce qe bien poet  estre la geline au diable, qe couve touz les autres pecchez et lez norist tantqe  ils soient grantz et parcruz.
Sicome la geline primes  couve les oefs, ensi couve Peresce les males penseez et les temptacions tantqe ils  devenent poucyns, c'est a dire qe tant demurront celes malez penseez et les  temptacions desouz le pecché de Peresce et tant les covre de ses eles et les  repount, q'il y vient un consentement et donqes se moustre il a prime en sa  propretee come le poucyn qe ist hors del oef.
Ceo est qe adonqes le poet homme  conoistre qe c'est pecché venial et tant le poet homme norrir, cele venial pecché, q'il devient mortel, et c'est quant apres le consentement le pecché est fait en  fait, adonqes est come grantz et parcruz.
Et sicome la geline  norrist bien les poucyns qe puis devenent plus grantz q'ele n'est, come cook ou  chapon ou autres d'autre nature comme homme voit sovent q'ele meigne et garde mult  chier; ensi sont lez autres pecchez qe sont plus grantz covertz et norritz tantqe  ils sont parcruz et sont plus grantz a darreyner qe la miere.
C'est la male Peresce qe ausi chier ad les poucyns d'une anete come les  soens a norrir et mener avant  - c'est Orgoil et les autres  pecchez qe sont d'autre nature, qe Peresce norrist ausi voluntiers come sa nature  propre et nomement un malveis poucyn qe homme appelle Lecherie.
Ce poucyn norrist  ele entre autres et tient mult chier tantqe de bien petit devient mult grant et  puis mult horrible; et ensi fait de touz les autres.
Bien poet estre cele geline  la geline d'enfern, de la quele Dieux par sa pité nous en garde et de touz ses  poucyns.
Ore ai jeo, tresdouz  Sires Jesus Crist, ou l'eide de vous, solonc mon petit sen moustree et tout  descovert quatre perillousez plaies qe sont mult ordement envenymeez de touz les  sept mortels pecchez et de meynt venial, sicome vous poetz, tresdouz Sires et  Meistrez, et savetz, ceo sai jeo, bien meultz veoir qe jeo ne les sai descoverir.
Si vous prie, tresdouz Sires, qe de vos dieux oeux pleynes de pité et misericorde  il vous plese mes dolorousez plaies regarder et mediciner et de tout garrir les  quatre plaies devant dites: ses sont les orailles, les oeux, les nees, la bouche.
Et ore ai jeo a vous a moustrer, beau Sire Dieux, de mayns, de pieez, et de  coer, et puis de tout le corps en general l'ordure et la malveisté qe y est.
Mes  ceo ne purroie jeo jammes faire, tresdouz Sires, si jeo ne ai especiale grace de  vous et de vostre douce miere.
Si me voillietz, tresdouz Sires et ma douce Dame, tant de grace ottroier qe jeo puisse ceste oevre si parfaire qe ceo soit al honour  et parfite pleiser de vous diaux et entiere garisone a mes plaies.
Tresdouz Sires et bon  meistres, jeo vous descovererai ore mes mayns qe sont mult dolorouses et mult  viles et pleynes de pecché.
Et, ensi  come il avient sovent qe un chastel ou une ville est ausi tost emblee ou pris a  force par le meure come par la porte - et plus sovent est emblee, car meyns de  garde y prent homme - , ensi va de moi: car lui diable qest si sotifs et si  tresmalveis, il gaite mon chastel a prendre nuyt et jour, soit par embler ou par  force; mes par force ne poet il pas entrer s'il n'eyt covyne par dedeinz et  assent, mes si il poet ceo avoir, il entre ausi tost et plus voluntiers par le  meur qe par les portes, car meyns en est aparceu.
Et, si tost comme ascun de ces  compaignons sont entreez par le meur, ils saillent a les portes et lessent entrer  toute le route; et ensi devient mon chastel pleyne des enemys, si est de tout  perduz si socour plus tost ne viegne a moi, cheitif dolent.
Tresdouz Sire Jesus  Crist, le chastel si est mon corps, lequel vous m'avetz bailliee a garder, et  vostre tresor dedeinz si est l'alme; et jeo en ma defaute l'ai perdu, car sanz  covyne et volenté de moi meismes ou par defaute de bon gayte jeo ne l'eusse jammes  perdu, car vous, tresdouz Sires, estes tout dis pres et prest de nous touz  rescouer a noz bosoignes si nous de bon coer vous en prions et a temps.
Car quant  les enemys sont touz entreez, nostre priere de rescouce ne deveroit qe poi eider, mes droit de vostre grace, douz Sire, s'il vous plest a nous eider, et hors getter  les enemys de nous.
Les enemys sont les pecchez, qi entrent par les meurs - c'est  par les mayns et par les pieez.
Et pur qoi jeo les appelle meurs est pur ceo q'ils  n'ont nule overture sicom ont les orailles et les autres  menbres de qoi j'ai devant parlee.
Et nepurquant ausi entre  le pecché par la com par les autres lieus avantditz, et ceo mult sovent, car lui  diable q'est si sotifs voit bien par aventure qe la ad meyns de garde; si se emble  par illoqes ou, quant il y entre par moi traitre et par mon assent, dont le prent  il come par assaut; et en ceo lui fait jeo un grant honour, et a moi un grant  honte.
Car vous, beau Sire Dieux, et tout le monde poetz bien savoir qe si jeo ne  assentoie a la traison, ja n'averoit il poair en la forteresce entrer, car de la  destre mayn bien l'en garderoie par la signe de la seinte croice, si jeo feusse  sage et autiel come jeo deusse estre; mes certes non sui, einz sui tout le  contraire: de qoi, beau Sire Dieux, jeo vous crie mercie de trestout mon coer et  vous prie et supplie q'il vous plese de y mettre tiel remede come meultz vous  semblera affaire pur moi.
Beau Sire Dieux Jesus  Crist, par l'eide et grace de vous jeo vous voudroie moustrer et en apert  descoverir la malveisté de mes mayns.
Ben est voirs qe moelt sont soillez de meynt  vileyn et malveis pecché et nomement de sept mortels pecchés; de cele escole sont  bien aprises:  Primerement, d'orgoil ne  sont il pas nete, car meynte foiZe en ai jeo pecché par mes mayns, come quant j'ai riens fait par mes mayns de force ou de chosez qe j'ai pense qe  m'atourna a vaillantise ou a ascun prise de monde, et me semble mes brasez et mes  mayns de taille ou d'autre beauté plus q'ils n'estoient et me sui mult peynés en  mult de guises de tant faire q'ils feussent preisez de  gientz; et si ceo ascune foiZe avenist, mult orgoillous en estoie  et des beaux anels sur les dois qe ne sont pas a oublier; et  en meynte manere est ceo pecché par my mes mayns entree, dont covient qe grande  plaie en les mayns ai quant un si grant pecché come est orgoil est par my passee.
Ore me garrisse qe meultz poet: c'est vous, doux Sire Jesus Crist le filtz Marie, q'estes meistres myre et medicine.
Envye est ausi par  illoqes entré, qe meynte chose ai jeo fait de mes mayns et de mes brasez par envye  d'autres le plus forcement, et droit par celle encheson proprement me siu jeo mult  le plus penez et travaillez, et plus asseez qe n'eusse fait ou fys en vostre  service, tresdouz Sire Jesus Crist, ou uncore face; et jeo mette lez braz ou les  mayns, car ne feussent l'un ou l'autre, gaires ne feissent bien ne male, mes plus  servont l'un l'autre en male q'en bien.
De qoi jeo vous crie mercie, douz  Sire.
Ire est ausi mult sovent  par mes mayns passee et entree; et ceo est quant jeo siu irrous et hors de  charitee et hors de sens et de tout reson, adonqes si est la male mayn prest pur  acomplir la male volenté de pecché, come par ferir et batre soit de poyn, de  cotel, d'espé ou de bastoun, et par grant ire saker et tirer et decirer moi ou  altre les cheveux et les drapes.
Et tant ai jeo fait, beau Sire Dieux, par mes  meyns de ceo pecché qe bien su dignes d'estre perduz et honys a toutz jours mes; et si serroie jeo pur voir, ne feust le grace de vostre douce mercy, la quel me  voillietz otroier ore et autre foiZe a ma grande bosoigne, tresdouz  Sires, par vostre grande bontee, misericorde et pité; et si jeo eiee en ma ire  riens fait de mes mayns de qoi nul de mes proemes soit  enpirree de vie, de corps ou de menbre, jeo vous prie, douz  Sires, pardon et de cest plaie garrison.
Ore de coveitise dirrons  ceo qe par les mayns y entre; ja ne le covient celer, qe trop sont apparaillez a  prendre tout quantqe ils poent pur honte; et poi lessent a prendre pur honte de  Dieux, mes si nule soit, c'est la honte de monde qe me vient asseez plus sovent qe  la honte de vous, douz Sires.
Et la male coveitise me cloust mult sovent les mayns  quant jeo deusse doner et partir de mes biens a bosoignous et a ceaux qe me  demandent et priont pur l'amour de vous, douz Sires; pur tiele chose ne siet pas  la mayn trover le chemyn a la pantere, mes la ou ascuns vendroit et me dist  d'ascun purchace de terre ou de tieu chose, ma mayn serroit tost abandonee a cele  homme mettre ou tout le bras entour le cool; et a ceo faire si serroit bien le  chemyn trovee a la huche, car coveitise le moustree le chemyn et va devant, et ma  malveise mayn le suet bien de pres.
Et, beau Sire Dieux, apres coveitise si vient glotonie et entre par la mayn en ceste guyse, qe mult  sont prestes et apparillez de servir la bouche et le ventre, mayn et tard et a  toutes heures, de ausi grant outrage com ils plus desirront; et, tout soient ils  pleyns, pur ceo n'est pas la mayn lasse de servir et porter les grantz morceaux a  la bouche et empler le ventre et y mette assez plus dedeinz q'ils ne desirront; et  ceo poet bien donqes estre appellee outrage, et si est bien grant, car mult et  trop desirront.
Et de ces grantz hanapes pleyn de vyn a lever ne se feyndroit ja a  servir la bouche et la palais; ne soit le vine ja si fort, il le leve et tant le hauce et le detient si longement a la  bouche qe entrer le covient, voille ou non et a force, et puis de ceo avient mult  sovent asseez de maux a moi et a autri, sicome il apiert par devant la ou cele  livre parle de pecché de glotonie.
Tresdouz Sires, apres, si  vous plest, moustrerai jeo coment mes mayns sont grandement soillez en le pecché  de leccherie, dont il les covendroit bien laver avant q'eles feussent net, car  mult de foiZe se sont entremys mult malveisement et mult vilaynement  de ceo pecché.
Et pur ceo qi si ordes sont les mayns et de si orde mestier ount  servi, je n'en ose plus dire forsqe tant qe nul ne pense autrement, mesqe tout  l'ordure et la vileté qe nul homme purroit penser ou deviser, si sont de ceo  pecché mes mayns ledement soillez de moi meismes et d'autri.
Tresdouz Sire Jesus  Crist, jeo moustre cel mal en general, car mult vileyn est en especial et serroit  durement lede l'article a mettre en ceo livre et je ne vorroie riens dedeinz  escrire a mon gree par qoi le livre feust plus haiez; mes bien abominable doit un  tiele homme estre devant vostre face, tresdouz Jesus, qi si ordez mayns porte q'il  ne les ose moustrer en apert par escrit en ceo livre.
Coment les oserai jeo  moustrer et mettre avant, celes ordes mayns, devant vous, Sire, et devant tout le  monde un de ces jours? Certes jeo ne sai, si vous, beau Sire, ne me eidez par  vostre grace especiale qe jeo soi si mondez et lavez qe jeo puisse hardiement mes  mayns bouter avant en vostre haute presence noble et redotee.
Ore jeo me passe a  tant a cest foiz, mes bien saveroie plus dire de male si jeo  osasse pur hont et pur les resons avant ditez.
Et, beau Sire  Dieux, mes mayns eient ceo q'ils ont deservi, parensi qe m'alme soit sauve, sanz  comparer l'ord delite de mes mayns.
Beau Sire Dieux, uncore y  a un enemy mortel qe sovent entre par la mayn; et ceo est Peresce, cele orde vile  boituse qe gaires ne troeve nul part qe lui veie l'entree et la sojourne trop  longement et nomement en ma mayn est elle trop sovent herbergee, come quant jeo  deusse ascun bien faire de mes mayns, c'est a dire almoignes et tout pleyn de  faitz de charité et d'autres biens assez qe j'ai lessee et lesse uncore touz les  jours affaire, et tout est par cele Peresce.
Et de grande peresce me vient quant  jeo ne me voille mye garder de nostre fort enemy, l'ord diable d'enfern et le  faire fuir loinz de moy, quant si legierement le puisse faire come de haucer un  bien poi la mayn et faire le signe de la verraie croice en qoi vous, douz Sire, feustes peynés pur nous.
Bien poet homme savoir pur voir qe la mayn qe ne poet ceo  petit desbat mettre en soi, q'elle est tresdurement et pensantement chargee de  peresce et ledement encombree.
Tresdouz Sires, de cest encombrement et de touz  altres me descombretz, s'il vous plest; et jeo vous prie q'il vous plese, douz  Sire, de vostre seinte grace.
Ore vous ai jeo, Sire, solonc l'eide de vous et mon petit sene, recordee et moustree coment les sept  mortels pecchez sont entreez mon chastel par le meure ausi com par les portes  avant ditez.
Et touz sont ensi entrez pur robber et enporter vostre tresor - c'est  l'alme - , si en vous, douz Sire, ne soit meilloure la  rescouce q'ele ne soit en moi.
Et tout ensi come ces  sept pecchez sont entrez par les mayns qe jeo signyfie al  meure du chastel, ausi sont entrez ils par les pieez, ou poynt de porte n'y ad, mes un malveis fieble meure sicome l'autre.
Et ceo meure est si tendre et si mol  et si tenu, qe les sept enemys devant ditez y entront sanz gairez de destourber ou  defense trover qe acontre face.
Ceaux sont mynours qe brisent le meure al piee  desouz et par la y entront ausi pleinement come par un de portez et sanz contredit  de moy.
Tout dis jeo mette orgoil  devant, com principale de cele male route q'est sovent entree par les pieez et par  les jambes, qe jeo tiens tout come un; car si il ensemble un ne feussent, ja par  eaux n'y entroit.
Orgoil si est entreez par toutz diaux: c'est a chival et a piee, armez et chaucez, et en toutz estatz ai jeo estee pris par orgoil par le piee  moelt sovent.
Et a la foiZe noun volu marcher avant par dedeyn ne  aler la ou jeo puisse avoir fait mon preu en visitant et confortant les prisons et  les desheités, et ai lessee pur un poi de bowe d'aler entour bones bosoignes pur  le mollier de mes pieez, et siu demorree en la bowe de vil pecché d'orgoil, de qoi  lui malveis corps ne s'en doute mye, mes de tout s'en dolera la poure et cheitive  alme.
Et par grant orgoil ai jeo soeffret mon proeme soi humilier a mes pieez  moelt sovent, qe par droit reson de bontee deust avoir estee tout le contraire.
Et  si j'ai riens alee sur mes pieez en nul bon affaire, come en pelerynages, nuz  pieez ou autrement, ou entour nul bone bosoigne de qoi jeo poai quider ou  penser qe jeo deveroie estre pur bon tenuz, jeo me rejoise et  face d'ascune petit merite un tresgrant vil pecché.
Et plus  loinz irroie pur avoir un pris de ceo mond, qe pur avoir le gree et l'amour de  vous, douz Sire.
Et par surquiderie est orgoil tant entree en moi par mes pieez  come autrement, quant jeo me siu meismes mal avisee, il me semble, ceo qe nul  autre ne sembloit: ceo estoit qe le piee me seoit bien en l'estru, ou autrement de  chausure ou de armure, ou de daunser ou legier piee, et les garters qe bien me  seoient a mon avys - qe gaires ne vaut; et si jeo en oïse poynt parler, ma fole  joie en estoit greignure de tant et passoit mesure tout outre.
Beau Sire Dieux, si  en cest article ne soit chose pur qoi jeo doi crier mercy de parfond coer, jeo  n'en quere nul avoir, mes certes si ad: par qoi jeo vous prie, Sire, qe j'ai de  vostre mercy habondanment, solonc le grant mestier qe j'ai.
Et envye si est ausi  entree par le piee.
Car tout pleyn de foiZe, beau Sire Dieux, ai jeo  mys avant le piee, pur amenurer le bien ou le pris d'autri et avancer le myen par  droite envye, pur estre le meilliour tenu en cest siecle; la quele chose jeo ne  deservy unqes, einz ai deservy tout le contraire, et principalment envers vous, tresdouz Sires, de qoi jeo vous crie mercie.
Et de cele envye n'en sai jeo riens  come de chose nul qe a vous appartient, car mult bon serroit un homme envers vous, Sires, avant qe jeo eusse de luy envye, ne d'aler plus sovent al moustrer, en  pelerynages, n'en autres bons lieus, par la quele alee jeo purroie gaigner l'amour  de vous, douz Sires, et le roialme de paradys; et tout ne puisse jeo riens plus  gaigner forsqe cele parfitement  douz amour sanz le roialme  de paradys, si deusse jeo bien avoir grant feym et grant envye d'aler si pres et  si avant come nul altre, non mye eaux destourber pur moi  avancer, mes les autres avanter pur moy plus avanter: ensi deusse jeo faire si jeo  fisse bien et a droit, mes sertes, douz Sires, jeo faz droit le contraire de  droit, et bien le revers de bien, car pur un petit pris de ceo mond, j'ai sovent  mys le piee avant en travaille et en peril et ai eu plus d'envye a ceaux qe  perdoient vostre gree pur le gree de monde qe a ceaux qe vostre gree et vostre  amour avoient.
Et ensi, tresdouz Sire, puisse jeo bien dire qe par le piee m'est  entree la male envye; et male doit ele estre appellé, car tout vient plus de male  qe de bien envers moi, touz dis de mal et jammes de bien.
Par qoi, mon tresdouz  Seignur, jeo vous crie mercy de tout mon coer qe vous eietz pitee et mercy de moy, et me donetz, douce Sire, grace qe jeo vous puisse desore en avant servir ou si  legier piee, et si apparaillé de mettre avant en touz biens et pur vous en perils  et en peynes, come j'ai fait en chosez moundeynes de nient  - et pis qe nient, car meus vauroit nient qe mal, et mult le pys valoit, par la malveise envye qe de  pres suoit le piee, menoit et governoit, tout a sa male guys et fait uncore mult  sovent, douz Sires, et trop asseez.
Mes uncore, tresdouz Sire  Jesus Crist, si le malveis piee se purroit par tant passer, meultz serroit; mes  non fait, einz lesse entrer, et a ceo trou al piee de meur apres les autres diaux  par devant ditez, un malveis compaignon et mult perillous et durement ennuyous  entre bon compaignie: c'est ire, qe ne soeffre nul en pes ne luy meismes, ausi en  corps ne en alme.
Et coment, tresdouz Sires, ire est entree par le  piee, ou l'eide de vous jeo vous dirrai.
Il est avesnuz sovent qe le piee ad estee mult sovent prest pur aler affaire execucion  del ire q'estoit devers mon proeme; et est avenuz a la foiZe qe par  grant ire j'ai defolee mon proeme de mes pieez et batu et mult de male fait et en  desouz mes pieez asseez de tiels qe plus valoient en touz biens qe jeo ne face - et autrement poi vaudroient, car certes, Sire, sicome vous bien savetz, meyns de  moi ne poet nul cristien valoir.
Alas! douz Sire, coment su jeo donqes si folhardi  qe jeo en nul forsenerie ose tant mesfaire contre vous, douz Sire, come si grant  despit faire et si poi tenir de ceo qe vous feistes a vostre semblance ausi come  moi, et ausi chier l'avetz achatee.
Et si la reson del ire a meilour de moi  meismes esteit, de tant su jeo plus endettez a vous, douz Sire, crier mercy de  parfounde coer.
Et sanz doute jeo tiens q'ensi est mult sovent et touz le plus de  foiZe est il meuz de moi meismes, et par mon ire: reconoistre le  me covient a vous, douz Sires, come a celui qe me poet plus eider a garrir de ceo  mal et de touz les autres qe touz les autres, mes qe il vous plese.
Et jeo prie a  nostre douce Dame, vostre chiere miere, q'elle vous voille tant prier et requere  q'il vous plese de avoir mercy et pité de moy cheitife dolorous, pur l'amour de sa  douce priere et requeste.
Coveitise si est ausi  par le piee entree mult sovent et mult tresovent; et tout est par une manere, la  quele est bien malveise et ceo est come les autres, qe le piee est si apparaillé  pur moveir a touz pecchez et nomement a grant talent s'en va pur eider cele orde  coveitise q'en sa defaut ne demeure mye dehors, et a peynes  se excuseroit d'aler pur receivere un beau present; mes qi le voudroit faire aler pur riens doner, il troveroit assez d'enchesons q'il ne  poait ou il ne vorroit ou q'il n'aferoit mye: ensi me siu jeo, tresdouz Sires, trop sovent excusee a aler doner de vostre qe vous m'avetz, Sire, prestee, au  vostre mesnee - c'est a ceaux qe ount bosoigne: la ne poet mon piee aler qe mult  belement le pas.
Mes si jeo eusse mys un bone gajure de coure un lewe ou diaux, jeo me peyneroie plus a la gajure qe jeo ne ferroie affaire un bien petite chose  pur gaigner le roialme de ciel.
Siqe, courtement a dire, pur aquere le fiens de ce  monde, si ai jeo les pieez mult prestes et legiers; et mult pesantz, et le talon  de plomme, pur conquere en paradis le beau tresor q'est si noble et si tresriche  sanz nule comparison.
A! douz Sire Jesus Crist, moi qe siu si entetchee de cele  male coveitise a la quele touz mes menbres sont si attendantz, si vous pleust de  moi doner de vostre especial grace a droit conoissance des les richesces qe sont  la sus en vostre noble courte, et grace qe jeo puisse les ditz menbres si  ferniclement aproprier et faire desirrer ceo tresor, la come ils sont ore sur la  bowe et sur l'ordure de biens de ceo monde desirrantz, douce Sire, grante grace me  ferretz a ensi changer le malveis delite qe j'ai en male coveitise.
Et quant a lesser entrer  Glotonye par le piee, bien sovent me siu mellez, come d'aler par grant delite la  ou jeo ai quidee de trover les bons gras morceaux et les bons vyns; et ja  n'estoient mes pieez ne ne sont si prestes de moy servir a mon profite come a mon  damage: c'est a entendre q'ils ne sont mye si apparaillez  ne si prestes de moi reporter ariere come ils sont d'aler la, car si plein est lui cheitife corps de viande, et si esturdie de boire  est la teste, qe les pieez ont nul poair de faire lour office, come pur aler cea  ou la.
Ore ai jeo donqes grant mervaille pur qoi ils sont si apparaillez pur  servir de si bone gree cel male glotonie et par si grant delit, desicome ils  pernent nul profite - car gaires ne devenent les pieez plus gras, pur touz les  bons morceaux et les bons boires.
Einz si fount, a noun Dee! Ils devenent sovent  plus gras et plus groos pieez et menbres, mes c'est de goutes q'il devenent gras  et potagres et pleyns de maux humours, et ceo hurtent l'un ou l'autre sovent apres  bien boire, et ou pieres et ou autres choses qe en chemyn gisent, et puis enflont.
Tresdouz Sire Jesus Crist, or a cy petit et malveise reson pur perdre l'alme et le  corps pur un si desresonable delit come le piee ad en la male glotonie.
Si vous  prie, Sire, qe le malveise gloton soit punye - c'est le piee - , et qe le innocent  soit salvé - c'est l'alme: la quel, tresdouz Sire debonaires, a la supplicacion  de vostre tresbenoit miere nostre douce Dame, voillietz avoir pur recomandee en  vostre tresantisme et bone grace.
Beau Sire Dieux, si jeo  siu en peril et en poynt de perdre le chastel et le tresore par dedeinz par les  enemys avant nomez qi sont ja entrez par la myne a piee de meur, sicome jeo en siu  tout certeyn, ne feust la grande affiance qe j'ai en la bone rescouce de vous par  vostre grandisme curtoisie, humblesce et pité, qe sanz nul eide cest chastel et  tresore serroit tout perdu sanz nul recoverir a touz  jours mes.
Et, tresdouz Sires, uncore y est un malveise compaignon entree par le piee de meur: c'est Leccherie.
Celui ad le piee de moi si abandoneez a lui qe ja ne lui  faudra en service q'il eit affaire, pur peril ne pur peyne.
A! tresdouz Sires, si  ne feust vostre mercy, le peril et la peyne serroit trop grant et trop violent et  hidous mult.
Douz Sires, quant de foiZes siu jeo aleez sur mes  malveis pieez en le service de cel orde pecché par si grant delit qe me sembloit  qe riens ne me grevoit d'aler matyn ou tard, nuz pieez entre les pieres; la qele  chose, tresdouz Sires, jeo eusse bien fait envys pur l'amour de vous: et ceo piert  bien, car unqes tant ne feisse com aler un foiZe nuz pieez en  pelerynage ne lesser mon repos pur aler a vous servir, mes sovent l'ai jeo lessee  pur aler servire l'orde diable d'enfern en le pecché de leccherie sanz avoir nul  regard forsqe a ma malveise volenté accomplir.
Ja ne me purpensoie coment jeo vous  colousoie malement et, tout me sovient il a la foiZe qe jeo vous  corousoie, pur ceo plustost ne lessoie d'aler a ma perdicion les grantz pas oue  les galos et le cours de grant delit.
Et, Sire, par les malveis piee ai jeo sovent  pecchee en leccherie, car mult me siu le plus peynés de me faire coynte de  chausure ou de botes, et mult de peynes ai soeffert et de travailles, ausi bien a  cheval come a piee et armee et autrement.
Et, tout a dire en conclusion, tout ceo  ad estee en entente de la male leccherie plus enluminer en ascune fole a faire  tant penser en moi, par qoi jeo venisse le plus tost a male entente de lui, et pur  ceo estrenai jeo si les estruz a les joustes, et aillours a  daunser legierment de piee, et tout estoit fait en mal ou par pensee ou par fait.
Et autrement jeo n'en vorroie parler meyntesnant, car ceo livre n'est pas fait pur  moustrer riens forsqe mes defautes et mes malveistés, les  queles jeo reconoise a Dieux et a tout le monde qe sont asseez plus et de plus  grande substance qe jeo ne moustre cy.
Et ceo si die jeo pur ceo qe jeo puisse  avoir tout fait ceo q'est dit devant, com en jouster, en daunser et en autres  choses de qoi le piee se melle, sanz pecché, sicom jeo espoire qe tout pleyn  d'autres fount et poent bien faire.
Mes certes, tresdouz Sires Jesus Crist, jeo  vous confesse en veritee qe tout le plus de ceo qe jeo en ai fait, ceo est en  droit male entente de cel vile pecché de leccherie, lequel j'ai trait en moi et  par le piee lessee entrer, par grant desir d'estree preisez, puis amez, et puis  perduz.
Et par bon reson poet homme conoistre qe jeo n'ai ceo fait forsqe pur mal, car poi fesoie ou nient du piee ou du nul des autres menbres pur avoir l'amour de  vous, douz Sires, ne de vostre douce mier, ne de cel bone compaignie qe en paradis  sont ne uncore de bons ne de bones de cest siecle; mes de fols et de foles  nomement desirroie jeo avoir le pris, le gree et l'amour.
Car bien savoie qe par  la vendroie jeo a mon desir q'estoit tout foundee en pecché de cel male leccherie  - serroit uncore, tresdouz Sires, par aventure, si jeo feusse si chaude et si  joisnes come jeo soley; car jeo sai bien et conoise tant de mal en moy, qe sanz  especial grace de vous, douz Sire, jeo serroie par ma freletee mult plus enclin a  pecché qe a bien.
Car homme dist qe usage fait mestier.
Tresdouz Sires,  de cele mestier ai jeo tant apris qe jeo sai de voir sanz doute qe  jeo siu dignes a estre perduz sanz recoverir; mes jeo vous prie, Sire, qe vostre  establetee venquisse ma freletee, et vostre bontee ma malveistee, et les bons paas  qe vous alastes destruent la vileté de les myens malveis qe  j'ai si sovent de mes pieez alee encontre vostre gree, tresdouz Sires.
Ore de Peresce ai jeo a  moustrer coment ele entre les pertuz al piee de meur a force at as armes.
Ele  meigne la regarde et la conduit mult sagement solonc sa ley, et ses affaires  parfeit mult oelement quant ele voit son bosoigne, si qe poi faut ele a nul de ses  enprises de mener au tiele fyne com ele bye, soit a force ou par beau parler.
Et  jeo vous dirrai coment ele y entre, tresdouz Sires: Par cele male peresce ai jeo  mult sovent reposee du piee quant jeo ne deusse mye, et lessee mult de biens  affaire as autres, et a moy ausi, et especialment vous, Sire, ai jeo par yceo mult  sovent fausement servi, en ceo qe jeo n'ai volu aler en lieus et en heures qe jeo  deveroie, com a moustrer et as autres partz ou jeo vous puisse avoir servy sicom  jeo bien doi, et a moi meismes avoir fait grant profit, et eidee mon proeme par  charitee.
Et vous mercie, Sire, de tant de chosez qe jeo vous siu tenuz a mercier  et graces rendre, et crier mercy, douz Sire, de ceo qe jeo vous ai si sovent  coroucee et tout en ma defaute.
Et uncore la tierce chose averoie jeo affaire pur  aler a vous, Sire, et c'est de vous requere q'il vous plese a moy doner tant de  vostre grace especiale qe jeo me peusse ensi desoremes ou l'eide de vous governer  et m'alme guyer, qe ceo soit a la plesaunce de vous.
Et j'ai tout ceo si  lessee affaire par cele peresce qe me lie si pieez et mayns, qe jeo ne puisse faire mon bien, mon sen, ne mon preu: tresdouz Sires, mon bien ne  puisse jeo faire devers vous, com les trois choses devant  ditez; mon seen ne puisse jeo faire devers mon frer, c'est mon proeme, a qoi jeo  saveroie bien eider a sa bosoigne si jeo poroie valoir, pur cel male peresce; mon  preu ne me lesse ele a faire, mes mon grante damage, com de lesser le plus grante  bien pur le plus grante male - c'est en trois choses: de lesser le service d'un si  bone seignur com vous estes, tresdouz Sires Jesus Crist, pur servire l'ord vil  diable d'enfern; l'autre est de perdre l'amour de vous, Sire, pur plere a diable  et avoir le son amour q'est mult languysous ; la tierce chose si est a desporter  la joie de paradis et cele bel compaignie pur la dolour d'enfern et cele malveise  compaignie - mes bien puisse jeo dire qe ces n'est pas compagnie: c'est la hart.
Et d'autre part, jeo puisse ausi dire qe cele peresce qe me prent al piee est un  enchaunteresce: car mult sovent quant le piee deveroit aler ascune part en ascun  bien faire, adonqes le gette cele peresce par sort en une pesantie de dormir, si  qe n'ad talent d'aler en nule bone part; et, a la foiZe, tout soit le  corps et le coer en volenté de movoir, si est le piee si estourdi et endormy, qe  n'ad poair d'aler nule part.
Et ces dormers ne venont my al piee quant jeo siu a  moustrer ou nule part entour vostre service, tresdouz Sires, car bien envys me  tendroit Peresce si longement en vostre service, einz me lesse bien aler.
Mes ou  me tient ele? Ou? A dire voir, c'est quant jeo siu assis en ascun male compaignie, la ou jeo ne face mye mon preu a demorir : la me tient ele  par la piee.
Mes bien longement serroie jeo sur mes genoiltz pur vous prier et  crier mercy, avant qe le piee feust si endormy qe ne feust tout prest de s'en aler de illoqes en ascun malveise lieu ou meyns  bon.
Ore vous ai jeo, tresdouz  Sire, moustree un parti coment le piee est pris de peresce et plus vous en dirroie  si jeo savoie et eusse les sens.
Mes de moi ne poet nule vertue venir de sens ne  d'autre bien, mes de vous, douz Sires, tout vient, par qoi tout soit fait et  acompli solonc vostre bon pleiser; et me donetz grace, Sire, qe jeo ne musce riens  par dedeinz moi qe puisse nuyre a l'alme ne grever, mes qe jeo puisse tout getter  hors a diable ceo qe soen est et retenir dedeinz moi ceo qe vostre est et qe de  vous vient, et de ceo soit tout ma joie et de nul autre chose.
Ore, beau Sire Dieux, tout quantqe jeo vous ai coroucee par le piee en peresce et en toutz autres  guyses, soit il de piee ou de remenant de corps, tresdouz Sires, jeo vous ent crie  mercy.
Beau tresdouz Sire Jesus  Crist, ore apres ceo qe jeo vous ai moustree coment les sept mortels pecchés sont  entreez en mon feble chastel par les portes et par les meures, or, par vostre  grace, doi jeo moustrer coment ils sont ausi entreez en la tour par dedeinz, q'est  en my lieu de chastel, qe homme appelle dounggeon.
Certes bien poet ele avoir ceo  noun de dounggeon solonc ceo qe homme le poet expeller en Engleis.
Et, tout soit  le feble chastel pris en les maneres desus ditez, mesqe la tour dedeinz feust  forte et eust bone garde, bien se purroit uncore garder le tresor, et de cel  tour rescoure tout le chastel, et touz les enemys qe sont entreez  en forbourk descomfire, tuer et getter en prison perpetuele.
A! Qe  cest tour ne feust ore si forte et si ferme q'elle se pout un poi tenir, al meyns  tantqe homme eust sieu si nule bon seignur vorroit pur pité  la venir rescoure, et ja ne faudroit le seignur a qi le tresor est d'y venir  rescoure oue grande efforce, mesqe il feust a temps somons et priee; et celui qi  fist le chastel et puis lui ad tant coustee qe dedeinz est, ceo serroit mervaille  s'il ne vorroit venir de la eider et secourer a bosoigne; et sanz dout si feroit il, mesqe homme se voille un poi tenir encontre un assaute, diaux, ou trois, qe  petit doit grever pur conquere honour et soi garder de male mort et hontouse et  pur avoir bon gree del bon seignur de qi tout droit appartient.
Et bien poet homme  penser qe un si sage guerrer come est ceo seignur la ne mettroit pas son tresor en  un lieu si tresfieble qe garder ne se purroit.
Mes nul forteresce est si forte, qi  garder ne la siet ne ne voelt, perdre la lui estut, sicom il est bien sovent  apparant en ces guerres.
Tresdouz Sire Jesus  Crist, le chastel est perdu, sicom jeo vous ai moustree pardevant - c'est le corps  - en qi touz les enemys sont entreez qe un tout soul ne demeure mye dehors - ces  sont les ordes vils pecchez: les sept principals, oue tout lour host - c'est tout  lour substances et les pecchés venials qi pursuent l'ost com bribours et  ribaudaille; touz sont entreez devant et deriere, par portes et par meurs, a mont  et a val, sicom j'ai dit et devisee la manere par devant et la guyse tout si  avant, Sir, com vous m'avetz prestee le sens de penser, de dire et d'escrire.
Et ore dirrai jeo de la  tour par dedeinz: c'est le coer q'est dedeinz moy, en qoi  j'ai lessee entrer touz les enemys sanz nul desbat mettre en le garder, et ceo non  pas pur ceo qe si fieble estoit, car bien savoie et ai  sovent la forteresce defendu contre vous, douz Sire, et contre les voz, et ceo  deust estre plus fort affaire: contre vous, Sire, est il a entendre quant ceo est  contre vostre volenté qe ne poet poynt entrer en mon coer, ne ausi a voz  comandementz garder, ne ausi uncore si jeo soie ajoynt en ascune penitence pur mes  pecchés, ceo ne poet entrer en le coer; siqe, Sire, contre vous et les voz jeo siu  asseez hardy la forteresce a garder, et me semble q'elle est asseez forte; mes  encontre le diable, vos enemys, jeo ne me sai mye tenir la tierce part de une  heure, ne ne puisse la forteresce garder ne defendre; et ceo n'est qe par ma  malveisté, car ceo piert bien quant le rescouce de vous, Sire, serroit mult  tresbon et mult preste, et ou poi de peyn come par si grande bosoigne la purroie  jeo avoir et assez plus preste et plus volentiers veneriez qe jeo ne vous  prieroie.
Et, douz Sires, ceo est  bien contre tout reson, qi bien la bosoigne regarderoit de l'une part et de  l'autre, et de ceo jeo ne sai meyntenant autre chose faire forsqe de vous rendre  graces et merciz de vostre bone volenté, tresdouz Sires, la quel j'ai trovee mult  sovent en fait a ma grande bosoigne, les voz merciz, douz Sires, et uncore vous  plese touz jours celle bone volentee meyntenir pardevers moi cheitif, et pardoner  et quite, chier Sire, clamer les males malveistés qe j'ai fait en mon vivant et  les horribles pecchés et traisons qe j'ai fait devers vous, douz Sires, et ausi  envers ma poure alme, la quel j'ai trahi et de tout perdu, si par vostre bon  grace, douz Sire, elle ne soit rescousee et eidee com vostre  pour et ord tresor; elle ad si longement geu, voir en pecché, q'ele est tout  enroiliee et mult orde a moustrer en vostre presence, si elle ne soit fourbiee et  nettee de vostre misericorde.
Ore, tresdouz Sires  debonaires, vous veetz coment jeo me siu malement portee en la garde de cest  chastel.
Et uncore, si vous plest, jeo vous moustrerai coment j'ai la tour par  dedeinz assez pis gardee, car elle m'est prise par assaut sanz defense et par mon  attret et assent sont entreez les enemys - ces sont les sept mortels pecchés oue  toute lour malveise compaignie - qe sont entreez le coer ausi come le corps.
Et si  jeo eusse estee ausi loials, si preutz et si apert com jeo deusse estre, ou come  j'ai folement quidee estre, apres qe les enemys feurent entrez le chastel, jeo les  eusse mult bien descomfitz et l'ord diable pris et tuee et getté en enfern en cel  male prison a touz jours mes.
Ceo eusse jeo fait, douz Sires, oue un poi d'eide de  vous, si jeo eusse bien gardee le coer de malveistés qe en lui sont ore entrez et  de lui meismes creutz et venuz, sicom jeo pense ore a dire si avant come jeo plus  clerement saverai, si qe vous, beau Sire Dieux, et tout le monde, peussetz et  peussent conoistre le vil orde pecché q'en mon coer est nee, norry et peu.
Primerement, jeo face  bien a savoir a touz qi cest escrit verront qe jeo confesse a Dieu et a Nostre  Dame et a touz les seyntz et a touz mes freres et soers de ceo monde - ces sont  mes proemes, amys et enemys - qe ordement et malveisement et tresdesloialment sont  les sept mortels pecchés entrez dedeinz mon coer oue tout la male route de  venials; et non pas soulement entrez, mes ausi de la s'en  issent mult espessement; et la reson pur qoi jeo die q'ils sont entrez dedeinz le  coer plustost qe issuz, c'est pur ceo, beau Sire Dieux, qe quant vous me feistez, vous ne meistes en moi nul male, siqe le male et le pecché q'en moi est il covient  qe soit entree en moy depuis: et si est il entrez ausi en moi de ma malveise nature, mes de riens tant come de mon malveis attret et  la orde norture qe j'ai fait de delit de vils pecchés en mon coer; et a meyns tant  en y a qe tout pleyn est ceo malveis coer de ces ordes pecchez.
Et ensi est il de  pecchez et de coer coin de samon et de la mere: Quant un samon voelt espandre et  faire de joefnes, il se trait loynz de la mer vers mont en ces eawes et devient  tout hors de sa nature; et l'appelle homme kyper en ascuns paiis, et lui ne ses  joefnes jammes samons ne purront devenir tantqe ils eient estee a la mer et  d'illoqes pris lour nature; et devant ne sont ils appellez ne tenuz pur samons, ne  ne sont del savour ne ausi ne coustent mye atant.
Tresdouz Sires, ausi est il de  pecchés, qe quant ils sont loinz de coer, com en la bouche ou en ces autres lieus  de qoi j'ai devant parlee, pur faire joefnes, c'est a dire et a entendre qe en ces  lieus, coin en l'oraille, en l'oil, et en touz les autres malveises lieus, vient  le vil pecché et engendre tout pleyn de joefnes et espant; mes ils ne devenent ne  ne sont appellez ne tenuz mortels pecchés tantqe ils eient estee au coer et  illoqes pris lour malveise nature; et avant ceo n'ont ils pas la mal savour delit.
Et ausi ne coustent ils pas tant en enfern ou les marchandises de mortels pecchés  sont a cheres denarrees achatez.
De cele foire nous garde  Dieux.
Amen!   Beau Sire Dieux, malveise  plaie ad en ceo coer et envenymouse qe toutes les autres envenyme - et entendroit  de touz les sept pecchés par devant ditz - , et c'est ausi bien entrant come  issant, et touz jours repeirent au coer - c'est droit la fossee et le refut de  larrons - et hors d'illoqes saillent mult tresovent affaire lour malveis devoir et  perisent tout.
Tresdouz Sire, jeo vous prie qe vous plese qe  jeo peusse estre ensi defait et overt par devant vous, mon seignur et mon meistre, com sont ascuns devant ces surgens qe sont a ces escoles de Monpelers et aillours, qe quant un homme est mort par le droit de juggement, il lour est donee pur  overir, a veoir et conoistre coment les veynes, les nerfs et les autres choses  gisent dedeinz un homme et la manere.
Douz Sire, ensi vorroie jeo estre overt  pardevant vous, qe vous puissetz tout en apert veoir coment ma char et mes veynes  et touz mes menbres sont pleyns de pecchés; ne mye, sire, qe jeo bien ne sai qe  riens n'est qe vous ne savetz; mes pur estre garry de ma male maladie; et ausi siu  jeo un homme par droit juggee a la mort pur mes malfaitz, siqe moi poetz vous, douz Sire, par bon reson meultz defaire et overir qe un autre, et pur ensample  doner de moi as autres des enpostumes q'ils purront veoir et conoistre en moi.
Mes, tresdouz Sires, tout soi jeo par droit de la courte juggez avant la sentence  donee, jeo vous prie, ma douce Dame seinte Marie, qe vous voillietes et deignetz  prier pur moi al jugge, qe ma cheitive alme puisse trover et sentir sa mercy avant  qe droit jug gement en face.
Tresdouz Sires, coment qe  jeo soie pleyn empli de mal, uncore siu jeo trop ignorant a moustrer a droit et  apertement mes defautes et les ordures qe sont privement muscees et enclos dedeinz  mon coer, si ceo ne soit, Sire, par l'eide et le grace de vous et de vostre douce  miere nostre Dame la benoit virgyn, sanz quel eide riens de bien poet estre fait.
Siqe vous prie, tresdouz Sires, pur l'amour de cele tresdouce bel Dame qe vous est  si treschere et tresbien amee de coer, qe droit pur l'amour et douz priere de lui  q'il vous plese de metter en moi tant de sens en cest  affaire et en touz autres, qe ceo soit de tout en tout a vostre pleisir acompliz - ceo cy et tout le remenant - et qe jeo puisse bien nettement purger et descombrer  par verrai regeissement et confession, cy et alliours ou plus de bosoigne est, le  malveis, ord et trespitous coer qe en mon corps maynt et greve m'alme mult  dolorousement et trespitousement, sanz avoir regarde a ceo qe petit vaura ceo  cheitif coer quant l'alme serra de lui departie: le coer ne poet riens valoir sanz  l'alme, mes l'alme purroit assez valoir sanz le coer par vostre douce mercy, tresdouz Sires, de vostre tresgrande et haute et noble joie de paradis, entre cel  bele compaignie, en la quele Celui qi nous fist nous y meigne.
Amen!  Le coer si est empli  primerement d'Orgoil, q'est entrez par l'orailles d'ascunes mensoignes qe j'ai oÿ  par ascuns losengiers qi m'ont preisez, dont le malveis coer en ad resceuz trop  grande gloire sanz regracier a haut et puissant Roy de gloire, de qi touz les  biens venent si nule y a.
Et ensi est ausi ceo malveis coer  pleyn d'envye et de ire, qe vient entrer par les orailles, de qoi le coer en est  sovent en malveis poynt envers vous, tresdouz Sires Dieux, et devers lui meismes  ausi pur meyntes novelles qe par les orailles entrent.
Et de coveitise s'en entre  bien par les orailles tantqe au coer et tantqe il est tout pleyn; et si est il de  coveiteer et de desirrer bien de ceo monde qe ne feust riens, n'est riens, ne  serra riens.
Alas! Sire, pur qoi sui jeo donqes si fol qe jeo pers la cheitive  alme pur nient? Et si mon coer soit si encharny de coveytise, jeo vous prie, Sire, q'il soit empli et pleyn de la coveitise qe assez plus  vaut et meyns couste - c'est la grande richesce de roialme de paradis.
Et glotonie  si est ausi entrez par l'oraille, de qoi le coer s'en est mult rejoiez; mes de ceo  jeo me passe plus legierment, pur ceo qe j'ai pardevant cy dit de cest matire.
Et  si face jeo ausi de leccherie: m'en passee jeo a plus brief qe jeo sai, par ceo  ausi qe j'ai dit pardevant de ceo qe par l'oraille y entre de ceo pecché.
Mes  sachietz vous, Sir, et tout le monde, qe le tresgrant et ord delit qe est de ceo  pecché entree par l'oraille au coer, ai jeo par bon droit deservi qe jeo soie en  enfern traynez, penduz et ars, ne mye en ceyndres, mes tout dis en ardant.
Vostre  douce mercie, beau Sire Dieux, me soit tout dis reservee.
Et de peresce, jeo ne  sai dont elle a coer vient, ne par ou elle tant y entre come elle en y a.
Mes bien  croie et sai q'en mon malveis coer sont norritz et engendrez toutz les pecchés  devantditez; et jeo vous dirrai qi est le pier qe les engendre et la miere qe les  conceust: le piere si est le diable d'enfern, et la mier si  est ma char.
Ceaux diaux si sont sovent couchiez ensemble par grande delite, q'ils  ount engendree et conceu les sept malveis enfantz qi sont les sept pecchés  devantditz, et tant norritz q'ils sont devenuz mult grantz et mult horribles, et  c'est apres lour pier, et pleyns d'ordure et de desloialtee sont ils par pier et  par miere, et enournez de toutz males vices et voidez de toutz bons vertues; et  lour chief chambre si est en coer: la ont ils toutz lour delitz.
A! tresdouz Sires  Jesus Crist, jeo vous prie qe celui benoit noun de Jesus deface et departe de tout  ceo malveis mariage et ceste male et orde assemblee q'est mult puant et mult  abominable pardevant vous, mon douz seignur, et bien le doit estre.
Et ausi est  orgoil et touz les autres entrez par l'oil et ne  s'arestont nule part tantqe ils eient estee au coer et paiee lour trouage.
Et ensi  sont ceaux qe entrent ausi par le nees et par la bouche; de dire ceo qe y entre ne  covient mye, car dist est, solonc le petit sen qe vous, doux Sire Jesus, m'avetz  prestee, pardevant, et mult de la substance de pecchez; mes la affermance et la  obligation de touz les sept pecchez si est fait et parfaite en la coer et, si ne  feust le malveis delit qe le coer en ad, bien envys se travailleroient les autres  menbres tant com ils font, ne si diligeanment, com la bouche de parler  orgoillousement ou par envye ou par corouce; ou les bons morceaux, de qoi  serveroient si ne feust delit et malveis desirs de coer? Et coment qe la bouche  soit male, si est elle assez plus envenymee de ceo qe vient de coer, et si sont  toutz les autres plaies, qe de ceo qe vient de eaux al coer, car la  preignont ils lour sustenance et lour venym de qoi l'alme et tout le  corps en est envenymeez, et ne mye tant soulement l'alme et le corps de moi, mes  de meynt autre, par le male ensample q'ils preignont de moy.
Car ils voient, Sire, qe par vostre grande curtoisie vous soeffretz moy les maux affaire touz les jours  et les pecchés, sanz punir les ne vengeance en l'eure prendre de moi; et pur ceo  sont touz pleyn le plus hardi affair mal et pecchés, mes petitement sont ceaux  compaignons aviseez de grant peril qe vient a deriere nous, et nous parsuit de  plus pres qe nous ne quidons: c'est la mort, qe ne poet faillir a son coup a  ferir, et bien serra ceo coup et celle collee dure et dolorouse, et nomement a  celui qi l'avera esteant en vostre indignacion, tresdouz Sirez.
La vertue de la  seynt Trinité nous en garde.
Amenl   Et pur ceo qe j'ai dit  devant des autres pecchez qe entront par la bouche et par les mayns et les pieez, com leccherie et trestouz les autres, jeo m'en passeroie a plus brief qe jeo  puisse, com de plus emparler en especial; car il purroit ennuyer a ascuns qe ceo  livret apres verront, qe jeo trop me tenisse sur un matire, desicom jeo ne sai mon  meister si mult symplement noun; mes de ceo soit com estre poet de la nuye des  autres, mesqe vous, tresdouz Sires et vostre tresdouz miere, soietz apaietz et pur  content, sicom l'evre est proprement pur vous diaux et touz les seyntz a plere et  a rendre loenge et graces et a despire moi meismez et quere sauntee de mes plaies  par les moustrer et l'ordure en elles descoverir a vous, mon douz seignur et  meistre, come a sovereyn mire et medicinour.
Siqe, courtement  a dire pur passer le temps: touz les sept mortels pecchez oue lour substance et ou  les veniaux sont enracynez et fermement demoeront en mon coer et hors d'illoqes  issent par l'oraille, par l'oil, par nees, par bouche, par mayn, par piee, et par  touz ces lieus au coer revent, siqe receitour et hors liverour de touz mals est  ceo coer vil.
A trois choses puisse jeo  bien comparer mon coer.
La primere est un place en la mer, qe homme apelle  transglout; et homme l'appelle ensi pur ceo qe c'est com un pertuz en la mer qe  transglout tout l'ewe qe se ratrait de la mere et hors d'illoqes vient tout le  flote de la mer.
Et c'est, a ceo qe me semble, mult diverse chose a penser, qe en  un lieu tant de eawe se deveroit retraire einz et hors issir come est le flote et  la marine de la mer, q'est si grant et si parfond, et si reddement ist l'ewe et entre, qe c'est grandisme mervaille - forsqe rien affaire  n'estoit mervaille a celui seignur qi toutz les mervailles ad fait.
Tresdouz Sires, ensi est  il de mon coer, qe bien y penseroit cornent touz les grantz pecchés et les petitz  de ceo monde entront et issont.
Et cest monde homme poet par droit comparer a la  mer par trois resons: La primer est qe  volentiers la mere n'est mye longement sanz tempest petite ou grande; ne ausi  n'est le monde dont meynt sont en peril d'estre perduz, ou tout perduz, en la  tempeste de mond com par celle de la mer - et plus tost, car homme ne voit ne  conoit mye si bien le peril d'un come de l'autre: par qoi nous ne mettons  mye si grant diligence a nous garder de tempestes mondeynes  com de celles de la mere.
L'autre reson est come la  mer est toutdis travaillant, ore a monter et puis avaler, ensi qe jammes ne  repose, et ceaux qe demurrent pres de la mer et sur la ryve sount habitz, sovent  ount lour fosses pleyns de eawe al flote, et a la retrete riens n'ount forsqe la  bowe qi remest; et tout ensi est il de monde, qi travaille tout dis, ore a monter, ore avaler sanz reposer.
Et nous qi demurrons pres de monde - c'est a dire, pres  de monde, loynz de Dieu - et habitz sur la ryve de monde, sovent al flot serront  et sont noz fosses empli - ces sont nos gerners et noz cooffres - et a la retrete, riens y demoert forsqe la orde bowe - c'est le cheitif corps qe n'est mye bele  terre, mes droit orde bowe; et quant la retrete vient de ces biens de cest monde - c'est quant l'alme se retrate de corps - adonques se retreionte hors de gerners et de cooffres les biens et s'en issont le cours q'ils sont  venuz, com fait la mer qi quert la chanele et requert.
Mes cest chanel est mult  mal et mult perillouse, car ele est bien tailliee a perir les gientz, et c'est  ensi qe quant les biens sont amassez, com devant est dit, en ces gerners et en ces  cooffres, a peyne qe tout le plus ne soit de male toulte et de ravyne.
Et quant un  homme est mort, celles meismes chaneles elles s'en vount, car elles sont de mort  ravys et despenduz, qe petit de profite lui en fait a l'alme.
Et si uncore elles  retornassent le droit cours, ceo serroit bien et le meuz pur l'arme, et ceo  deust estre ariere a ceaux a qi elles sont ou feurent prises a tort; mes non  font, einz en pernent largement ceaux a qi riens n'appartient  forsqe ravir com il estoit ravy, et la prent ariere la mere son cours par un autre  chanele q'ele est venue: par qoi la havene ou le porte est plus perillous.
Et la tierce reson est qe  jeo face comparison de la mere a monde, pur ceo qe bien seit homme qe tout pleyn  sont de gientz qe trop bien poent endurer la mere, et riens ne lour greve; et  tiels y a qe asseez meultz se tenent a aise et ne vorrient jammes aillours estre, et mult lour poise quant ils venont devers l'ostiel, car touz jours vorroient  estre en la mere s'il porreient.
Ces sont mariners et peccheours et tiele manere  de gientz qe ont useez lour vies et lour temps en la mere, siqe le grant puour qi  mult greve les autres lour semble mult douce flerour, et atant heont les fleures  et la bone odour de bois et de preez.
Certes ensi est entre ascuns de nous qe  sumes tant useez au monde et en ces vanités, qe jammes nous  ne vorrions autre vie forsqe touz jours estre en le monde, et riens nous ne grieve  l'ord puour qe laeinz est, ne nous ne sentons riens de male.
Et sicom le maryner  qe ne vorreit mye par son gree venir hors de la mere, car paraventure il doit son  hoste ascune chose et aillours, de quoi lui covendra conter et paier, ou aler en  prison; et ensi, tresdouz Sires Jesus Crist, certes est il de moy: tout ne soie  jeo mye maryner ne pescheour de la maer, jeo sui un mestre pecheour de ceo  monde, et ne vorroie mye venir a l'ostiel, car jeo me doute qe jeo doi a mon hoste  plus qe jeo ne purroie paier, pur qoi il me covendroit aler en prison, et c'est  la dolerouse prison d'enfern, pur mes pecchés.
Alas! Bien me purroie jeo asseurer  sur la grande curtosie de mon hoste: ceo estes vous, tresdouz Jesus, qi pardonetz les grantz dettes si legierment au contriste de  coer.
Et jeo qe siu en ceo  monde com en un mere, en grand peril et en orde puour, et de tout jeo n'en sai  riens, mes hardiment emprens, sanz dout de tempeste qe j'ai, d'estre un meistre al  governal de ma nief - c'est mon corps - et estre admyrail d'une grant flete dont  en quel meynt meilliour meistre y a qe meultz me saveroient governer et eaux  meismes ausi.
E sicom la nief eyme la mer, ensi fait le corps le mond: et pur ceo  l'appelle jeo ma nief qe jeo vous prie, tresdouz Sires Dieux, qe jeo puisse  arriver par vostre seynte grace au port de salu, et jeo puisse ma nief ensi  governer par l'eide de la douce Virge Marie, qe me soit droit lodesman; et, quant  la nief brise, qe jeo puisse par pité salver la petite et poure marchandise q'est  dedeinz ma nief.
Et, tresdouce Dame, voillietz tant faire pur moi qe vous me voillietz mener droit devant mon bon hoste  a qi jeo sui si endettez et ai tant de foiZe coroucee et si sovent  bien promys et mal tenuz de faire les amendes.
Tresdouce Dame, c'est vostre filiz  a qi jeo doi tant, qe jeo ne le purroy jammes rendre, si qe en prison me covendra  pendre si jeo n'ai sa douce mercie, Dame, a vostre requeste; et il meismes moi  fist la nief et m'ad trovee quantqe j'ai depuis despendu sur icelle en cest mer ou  j'ai demurree einz plus qe quarant aunz.
Certes, si jeo n'ai fait tant qe ceo bon  seignur soit apaiee de moy, j'ai mon temps mal apploiee, et si ai jeo pur voir  malment emploiee tout mon temps et mult desloialment devers Celui qe tout le bien  m'ad fait et ferra, si lui plest, uncore par sa pitee et  douce mercie, a la douce requeste et priere de vous, ma chere Dame.
Et qi sont ceaux qe ne  poent pas endurer la mer? Ceaux sont les prodommez a qi la puour et la poour de  tempestes de ceo monde doutent.
Ils sont mult desheitz en ceste monde et  voluntiers sentroient les doucez odours de fleures de paradis, et lour semble qe  tout ceo qe cy est pute, et mer et nief - c'est a dire le monde et le corps - , et riens ne se doutent qe lour hoste ne lour die: « Amys, bien veignant! »,  tant  se seurent en sa bone grace et mercye, a la quel nous soions touz resceuz, par  sa seinte pitee et a la supplicacion de vous, tresdouce Dame seinte benoit  Virgen.
Ore, tresdouz Sires Jesus  Crist, j'ai cy moustré les trois choses par qoi jeo face comparison entre la mer  et le monde, et sicom jeo dis pardevant qe mon coer resemble a glout de la mer, ausi puisse jeo bien dire q'il est celui qi tout transgloute les pecchés de cest  monde et de touz les mals englout mervaillousement et a  plentee et autiel cour il entre a la retraite, autiel s'en ist par refoler et  espart le flote et courtee hors de toutz les partz: ceaux sont touz les lieus  pardevant dites, com l'oraille et oil et touz les autres lieus par ou les malveis  pecchés entront et issont mult tresovent, et par ces resons ai jeo resemblee mon  malveise coer, qe tant engloute de male, a le transglout de mer, sicom jeo l'ai  sieu faire de mon petite sen.
Mes sicom j'ai dit  devant, et tout diz die, qe si riens soit icy escrit qe doit ou poet a nul  prodomme plere ou savourer a oier ou a lier, jeo prie adecertez a touz q'ils ne ne  louent ne ne preisent nulliu forsqe celui qe le doit estre: c'est le sovereyn meistres de touz biens; et de remenant en doi jeo avoir com  entre les fols le pris, et le maugree de sages.
Mes, Sire, jeo vous prie qe au  meyns qe jeo puisse tant travailler et mettre ma entente a vous servir sicom  escryveyn en cest affaire et en touz autres en qoi jeo vous puisse plere, qe jeo  soie de toute approprié a vostre service, en lessant touz autres, siqe j'ai de bon  gree de vous, douz Sires, et soie un de vous pur touz jours mes sanz fyn.
A! Beau Sire Dieux, eietz  de moy merci et pité, et me donetz grace par vostre grace, qe jeo puisse avoir  pité et dolour de la vileyne et hontous et tresanguisouse mort qe vous soeffristes  pur nous peccheours, de qoi, tresdouce Sires, a nous il doit bien souvenir tout  dis, et especialment en temps q'ore est, car asseez poet homme en seinte eglis  oier parler et chaunter de tant de peynes et grief turmentz qe en vostre benoit  douce et tendre corps soeffretes et droit pur nous.
Alas! Bien deverons de parfond coer plorer et lesser entrer en nostre malveis et  orgoillous coer un poi de celle lance qe passa par mye vostre coer, siqe, en  remenbrance de preciouse sanke qe de vostre humble et debonair coer a grande  foison issi, jeo vous prie, tresdouz Sires, qe de mon malveis dur coer puisse  issir grande plenté de lermes et coure par russeaux hors a mes oeux pur vous, sicom le sank qe raia hors de ceo benoit costé pur nous.
Et si n'est pas la peine  tout une qe jeo devise a vous, douz Sires, et a moi cheitif, mes de peynes et tout  de moy soit solonc vostre volenté, douz Sires, mes qe de la peyne d'enfern me  garde celle dure peyne qe vous, beau Sire Dieux, endurastes pur moy garder.
Et  come ceo feu sur cestui meismes jour Mill CCC et XX  anz qe jeo estoi cy endroit de mon livre sur un Bon Vendredy matyn, si parle jeo  ore de cest matire le plus, pur ceo q'il nous covient de nous plus a remenbrer, pur ceo qe nous en oïons chaunter et lire, et si nous aveneroit il mult bien et  tendrement plorer.
Et, douz Jesus, le coer qi feust com cestui jour overt pur nous  soit si overt contre nos supplicacions q'ils puissent doucement entrer.
Tresdouce Dame, ma douce  Dame Seinte Marie, en la remenbrance de les grandez peynes de dolour qe vous  eustes a cele heure pur les peynes vostre cher filtz, jeo vous prie, tresdouce  Dame, qe vous me eidetz a moy garder de la dolorouse peyne d'enfern.
Et sicom  vous, ma Dame, estoietz le Samadi gardeyne de tout le monde et susteneresse de  toute la leye et cheveteyne generale outre tout cristientee, et la foy si ferme et  enclos en vous, qe nul autre part estoit: et bien fist nostre foy qe sages, quant elle vist morir lui puissant seignur qi l'avoir fait  et si chere la tenoit et amoit, siqe elle donqes s'enfuoit et s'aloiet muscer en  vostre seynt seyn: bien fesoit et sagement, car nullui ne nule ne l'eust adonqes  si bien salvee a nostre salvacion apres qe lui grant meistre estoit mort.
Et ausi  la foy estoit sages quant elle vist le peril en qele estoit, come d'estre tout  perdue, qe si bien et si droit savoit retourner a sa meson.
Jeo appelle sa meson, tresdouce Dame, en vous, car illoqes nasquy primerement la foy de qoi nous tenons  nostre bone ley; Dieux voille qe nous la tenons, mes jeo me doute qe noun fesons: jeo dis endroit moy; de qoi j'ai bien bosoigne, douce Dame, de vostre aÿe, qe vous  deignetz et voillietes prier pur moy, cheitif mendivant,  a  vostre chier et amez douz filiz, q'il voille ottroier qe le grant dolour qe vous  eustes a cest temps com le Samady tout le jour apres le dolorous Vendredy, qe ceo  dolour me soit recompensacion de mes pecchez.
Alas! tresdouce Dame, coment siu jeo si hardy qe jeo vous ose si grant outrage requere, depuis qe jeo  sai bien qe jeo et mes pecchés sumes la cause de cele mort pitous et despitous, et  la morte cause de vostre dolour, siqe jeo siu ensi coupe et cause de tout le male? Coment serroi jeo creu en nule droiturele court pur moi defendre de cele plee? Certes nenyl, par nul droit, desicom jeo siu partie et principal de meffait.
Par  qoi jeo reconoise et lesse touz pleez et sanz juggement jeo me mette de tout en la  grace et mercy de vous, mon douz seignur Jesus Crist et me reconoise a vous, Sire, en la presence de vostre treschere miere nostre douce Dame, qe jeo siu coupable de  vostre hidous mort et la  languisouse dolour de vous, ma  douce et tresredoutee Dame Seinte Marie, la douce miere virge et norryce de  precious enfant.
Par qoi, tresdouce Dame, eidetz moy qe jeo puisse trover ore en  ma fyne, qe vostre douz filtz me relesse et tout quite la droiturele sentence et  juggement, et me receive et preigne en sa bone grace et mercy, pur l'amour de vous  et a vostre request, douce Dame.
Beau Sire Dieux, homme  poet bien veoir par mes journees qe jeo voise mult belement le pas en cest  affaire, et si poet hom savoir par cestez journees qe sont si petites qe jeo ne  puisse pas bien travailler et nomement en chosez qe vous touchent, douz  Sires, de ceo siu jeo, cheitif, tout las et recreuz.
Et ore sumes, douce Sires, a la gloriouse journee de vostre resurreccion, la qel journee estoit  mult joiouse a vostre douce miere, et jeo croie tant joiouse unqes nule; car par  reson, le contraire d'une lede temps si covient estre bele, et le revers de droit  chaud covient estre droit froid, et ensi est il de toutes choses; siqe jeo puisse, a ceo qe me semble, bien dire par reson qe ceo estoit a nostre Dame la plus grande  joie, et le contraire la plus grant dolour: c'este, contre la dolorouse mort, la  joiouse vie.
Et pur vivre oue lui et surrexer nous ottroiee lui tout puissant Roy  de Roys! Et, beau Sire Dieux, si vous plest, jeo, nondigne et ledement soillé de  pecchés des quels j'aye par aventure oublié, oue confesse estee et nient a droit  repentant ne contrit de coer, doi venir a vous pur vous receivre, si vous plest, en mon vil corps, ou tant vils et ordes pecchés ont estee herbergeez  einz par longe temps.
Par qoi, tresdouz Sires, jeo  vous prie si humblement come jeo puisse, de vostre treseynte et benigne grace, q'il vous plese a moi cheitif, pour et pis qe verme, visiter en tiele guyse ore  ceo jour et toutdis, qe jeo vous puisse receivre, tresdouce Sires, a vostre  plesance et a salue de ma cheitive alme et profite; et qe desore, Sire, jeo me  puisse par vostre douce grace et par la force et vertue de vostre treseynt et  preciouse corps, ensi coer, corps et alme governer, qe ceo soit de tout a vostre  volenté et pleisir sanz nule si, mes faitz, mes ditez et mes pensees, siqe, tresdouces Sires, jeo vous puisse tenir toutdis ovesqe moi.
Ore, tresdouz  Sires Jesus Crist, jeo me recommank en la vostre seynt garde  et douce grace; et, tresdouce Dame, seynte pucel, prietz pur moy a vostre douce  filtz, et touz les seyntz et seyntes requeretz tendrement pur moy, jeo vous en  prie.
Ore, par vostre  tresgrande humilitee, tresdouz Sires, jeo vous aie receuz en mon petite et poure  hostel garny de meynt vileyn pecché et nuz de touz biens.
Mes, Sire, sicome il  appartient a grantz seignurs, quant il veignent chiefs une poire homme, ils  sievent bien qe toutz les choses qe contre la venue de seignur coviegnent, il  estut q'ils les portent ovesqe eaux, et toutes choses dont homme doit le seignur  servir covendra qe tout soit de soen: riens ne poet lui mescheant poures hostes  faire, forsqe contre ceo seignur appariller sone pour hostiel si nettement com il  purra, come d'un bone balaise bien baler et nettement getter hors toute l'ordure  de la meson, et puis laver del eawe chaude pur tuer les  puses et faire tout net.
Et, mesqe le bone seignur trove la meson ensi nette, il  lui suffit bien, car tout le remenant vient oue lui.
Et si l'oste soit si fiebles  de soi meismes et si mescheant q'il ne purra my meismes faire la meison nette, qei  ferra il donqes? Certes il lui covendra avoir eide des ascuns qe le seignur envoie  devant pur eider l'oste de appariller l'ostel a poynt contre lui.
Alas a poynt! A  poynt ne poet estre, car poynt n'ad de qoi il puisse a ceo poynt ordener a poynt.
Tresdouz Sires, ensi est  il ore de moy qi siu lui poure mescheant hoste qi vous, douz Sires, ai herbergez  en ma lede et cheitive meson, qi estez seignur outre tout le  monde, ciel, terre et mere, et de quantqe en eaux sont.
Ma meson, douz Sires, est  si ma cheitive alme, en la qele jeo vous ai, Sire, par vostre tresgrant humilité, receuz et herbergeez, la vostre grande mercy, chere Sires, q'il vous ad pleue  celle bonté affaire a si poure mescheant com jeo siu et si noundigne a recivre un  tiel seignur com vos estes.
De la bonté de vos, douce Sires, ne de la grande  noblee, nul n'en poet a droit parler n'en penser, mes de la cheitivetee de moy et  de grantz maux q'en moy sont, jeo et autres en saverons bien parler, sicom il est  un poi devant moustree en cest livre et serra, si Dieu plest.
Mes uncore puisse  jeo dire de la malveisté de moy, sicom jeo dis pardevant de la grande bonté de  vous, douce Sires, qe de l'un ne de l'autre nul ne purroit a droit parler ne  penser pur asommer les biens qe vos sont, ne les maux q'en moy sont.
Nepurquant, Sire, jeo  espoir qe par la venue de vous, douz Sires, les maux qe  feurent en moy sont un poy remuez hors, ensi com il covient ouster les ostiementz  d'une pour meson et remuer encontre la venue d'un grante seignur, et quant le  seignur s'en va, les ostiementz sont remys ariere en son lieu come ils estoient et  sovent de pire aray q'ils devant ne feurent, et plus encombrent l'ostiel; et si  revient le chat, et set la ou le seignur sist, qi s'en estoit fuy hors de poour.
Tresdouz Sires, les ostiementz sont les maveis pechés qe sont en moy comme les  oustielemens de la pour meson qe sont ore remuez, jeo espoir, par vostre grace, un poy hors de moi; la quel grace, Sire, vos m'avetz envoié, la vostre chere  mercye, pur moi eider, car jeo estoi et siu si mescheant et  trop fieble pur riens apparailler contre vous, Sire, sanz l'eide de vostre grace  q'est un de vos herbergeours.
Et, Sire, jeo vous prie q'il vous plese, par vostre  grante curtoisie, a demorir toutdis en moi et meyntenir come vostre petite meson, et qe le herbergeour - c'est vostre grace - face vostre enseigne sur toutz mes  portes et les entreez de ma pour mesonette, siqe nul autre ne y veigne herberger  fors vous, douz Sires, et les voz, et qe les ostiementz de leinz ne soient mye  remys pur encombrer hostiel, ne le chat reviegne mye - c'est lui diable - et q'il  ne s'asee en vostre lieu, tresdouz Sires.
Et le baleer de ma meson, cy est par  disciplines qe jeo deusse avoir nettee mon corps, mon coer et m'alme contre vous, douz Sires.
Discipline doit estre entendue qe homme deveroit ausi bien chastier et  constreindre la malveise char par penance et par tiels choses come par la verge.
Et la chaude eawe deveroit estre les lermes qe de coer deveroient venir et  nettement laver et eschauder les puses - ces sont les pecchez et les diables  q'estoient  par dedeinz la meson.
Et la signe de vous, Sire, qe jeo deveroie avoir sur mes portes, c'est qe vos armes de la greve passion  soit si proprement purtraites sur mes portz - c'est sur mes orailles, qe j'ai  toutdis l'oraille apparaillé de oier reconter et remembrer de celle hidous  passione qe vos soeffretes, douz Sire, pur nous, et q'ele moy entree ausi  frechement com feroient novelles par l'oraille et ensi par l'oil qe soit toutdis  apparaillé a regarder pitousement et sovent oue lermes, qi purroit, sur l'ymage de  la croice et sur vostre passion, et le nees, a lesser le delit a la  foiZe de flerer les bons et douz odours de  ceo monde pur l'amour de vous, douz Sire.
Et en remenbrance de cel orde puour qe  vous a vostre douce nees sentistes de la lede bowe qe homme vous y getterent en la  visage si tresdouz; et de la bouche parler et a reconter de celle passion ceo qe  homme en siet et recorder sovent et voluntiers et occupier en ceo cele male lange, com d'ent enparler et lire de ceo plustost qe d'autres trufes qi gaires ne valent, si de vos, Sire, l'estoire ne soit en remenbrance.
Et qe les mayns soient prestes  pur aculper la poytrine pur mes pecchés et joyndre sovent ensemble a crier mercy  et q'eles ne se esparnyont pas l'une l'autre de bien tordre l'un l'autre en  remenbrant la dure passion et peynes, douz Sire, qe vous soeffristes pur moy nient  envys, mes de vostre bone gree, la vostre mercy, douz Sire, quant il vous pleuste  tant faire qe honourez soietz vous et regraciez.
Et mes pieez soient ausi  apparailés a vous servir en pelerynages et d'aler en lieus ou jeo purroye oier et  prendre devocione de celle amere et fere passion, et aprendre de vous, Sire, entierment amer ou tout mon coer et sovent faire de mes  genoilz pieez devant la croice.
Et la porte de coer, ceo est celle qe plus de  mestier en ad d'estre signee et merchee de vos armes, douz Sires; car c'est la  meistre port de mon hostiel par ou tout passent, bons et malveis, qe a l'alme  veignont, et mult plus y passent de males qe de biens, sanz comparison.
Et ceo  coer, douz Sires, vorroie jeo avoir si pensant en garde de vostre pitouse et  hontouse passion, qe riens ne me feuste tant enracynez en coer, com de cella  penser et repenser coment jeo siu tenuz durement mult de  vous amer de coer et penser uncore ausi qe james, si vous plest, jeo ne doi vous  plus si coroucer come j'ay fait cy devant.
Et de ceo qe j'ai fait, tresdouz Sires, encontre vostre volenté et plesir, qe jeo puisse avoir parfit dolour en mon coer  et passion et de vostre passion compassion tiele come il appartient et affiert.
Et, tresdouz Sires, mesqe les entreez de ma pour meson soient ensi merchez de  vostre noble enseigne, jeo ne doute mye qe le diable soit si hardy de mettre einz  le piee: et malveise chose de meson est qi tant ad des entreez et perillousez a  garder.
Ore, tresdouz Sire Jesus, jeo revendrai a ma primere matire et lerrai or cest de qoi jeo me siu un poi  occupee pur la reverence de seint temps qi ore estoit et de celle dure et fere  passion de qoi nous devons bien avoir remenbrance, nous touz peccheours, et grande  pité et dolour - c'est a dire pité de vous, Sires, et dolour de nous meismes.
Desicome j'ai par devant  touchee de coer et moustree la malveistee qi illoqes giste et sojournee, a trois  ai  jeo comencee a comparer le coer: l'un si est le glout  de la mere; et l'autre si est de qoi jeo doi ore parler par vostre grace, douz  Sires, et a resembler mon coer et a comparir: c'est a un grant courte de renars, qe homme trove en ces forestes et en ces bois.
Et les renars, quant il  ont fait ascun male, trop bien se sevent la retraire et la reposer tantqe ils  voient lour temps, et se muscent la qe homme ne les poet veoir tantqe ils venent  hors de pertuz qe sont de toutz partz; et en ces pertuz fount ils de joefnes, et  c'est tout dedeinz en l'angle; et qi les lerroit a covenir, ils multipliroient  tant qe grant damage par toute le paiis ferroient.
Mes en trois guyses sont  acoustomés ceaux veneours et les parkeres ou foresters a destruire cele male court  de renars: L'un maner si est qe  quant ils sont hors pur quere lour proie et pur maufaire, sicom de nature lour  vient affaire plus mal qe bien, adonqes qei fount ces veneours? Mes estopent touz  lour pertuz et puis lour chacent dehors tantqe il les pernont, car ils ne se poent  pas muscer.
Et les renars ont tiel nature q'ils puent tresforte, siqe les chiens  de tant meultz les chacent et preignont.
Et autrement les pernont ausi ben quant  ils sont dedeinz le court: homme estope touz les pertuz forsqe un tout soul, et  desus celui fait homme un fieu, siqe la fume entre le pertuz et ne poet autre part  issir, siqe cele fume si destruit et tue touz les renars qi sont dedeinz et  autre vermyne si nul y a.
Et la tierce manere si est: a prendre un petit chien qe  soit apert et ose entrer les pertuz, et ne finera tantqe il eit le renard tant  chacee a mont et a val en cele court q'il soit enanglez.
Et si tost come le petite  chien l'ad a ceo menee, il gist devant et abaie le renard ou autre male best qe  par dedeinz soit; et covient le chien estre petite, q'il  puisse bien pursuire le renard et estroitement par les estroitz pas qe sont en  celle court.
Et qei fait donqes le veneour ou foresters qe ont desir a cele male  vermyne destruire? Si tost com ils ont oié le chien abaire le renard en l'angle, il doit prendre un verge et bouter dedeinz la pertuz au plus pres de chien, et  doit la verge estre pliante, siqe ele se ploie solonc qe le pertuz se court, et  puis prendre ses piks et ses  autres oustis de qoi homme  poet meultz fouir apertement et pursiure la verge q'est pardevant boutee en le  pertuz, siqe homme puisse bien tenir le droit chemyn au renard.
Et ausi fait homme  grandismes fossees et trenchees en travers de pertuz au plus pres de renard qe  homme poet pur meultz et plus tost avenir; et quant il est pris et sakee dehors, le primer mot qe homme dist volentiers si est  « Fy! Au diable! Q'il put! » Ces  sont vigiles au renard.
Par cest ensample il me  semble qe jeo puisse trop bien comparer mon malveis coer al angle q'est par  dedeinz cest court de renars, ou les renars se treient einz et demorent et se  muscent de jours, et de nuyt saillent hors pur quere lour proie.
Ceaux sont les  ordes pecchés qe sont en mon coer et les vices qe la se muscent et se reposent de  jour et saillent hors de nuytz pur prendre lour proie: c'est a entendre qe les  pecchés et les malveistés se muscent et se reposent en mon coer et ne se moustrent  mye en apert ne clerement qe homme les puisse conoistre; et ceo appelle jeo jours.
Mes de nuyt s'en saut et c'est quant nul ne le purra veoir ne conoistre: c'est nuyt quant il est oscur et oscurement s'en issent  les males vicez de mon coer, com renard, et privement font grant damage as poures  gientz com le renard as gelynes, car ausi sont les biens de poures gienz la proie  de les males vices de mon coer com lour gelynes sont au renard proie; et de nuyt: c'est qe nul ne la aparceive, car de jour le renard ne moy ne sumes mye si hardy, c'est a dire a faire male en apert.
Ore ne serroit il bon a  destruire cele male vermyne?  Beau Sire Dieux, donetz  moy grace qe jeo puisse prendre ensample par le renard coment jeo doie destruire  les ords pecchés qe sont en la court de mon corps; et court se bien poet nomer le  corps, car court serra son cours, et nul ne siet come court il court.
Et les  pertuz par oue entront les pecchés et les vices, ces sont les orailles, les oeux  et les autres entrees qe sont cy pardevant nomez; et l'angle si est le coer tout  dedeinz ou lez pecchez gisent et illoqes ont lour chiaus.
Et sicom le renard  voluntiers ont cynk chiaus a une litere  -  et contez le piere et la miere, et ceaux  font sept - , et tout ensi est il de pecchez qe ont de joefnes chiaus en mon coer  come en l'angle.
Et contez Orgoil le piere et Peresce la miere, et les autres  cynk, si en troveretz sept, sanz autre vermyne dont y a grant foison; et ces sont  mortels, car il meurent et mordent et fount morir, et ensi fait le renard; par qoi  jeo les doi meultz par ensample comparer ensemble.
Mes plus sont haiez les renars  entre nous qe les pecchés, et plus voluntiers les chaceons a destruire et assez  plus de peyne y mettons a les tuer et prendre; mes jeo croie qe ceo soit pur ceo  q'il semble par aventure a ascuns de nous qe la seson ne dure mye apres Pasqes de chacer au pecchés, et le renard ad sa seson assez  plus.
Tresdouz Sires, j'ai bien  mestier d'avoir l'eide de vous pur destruire ces renars qe ont lour court en moy - ces sont les sept mortels pecchés - et l'autre vermyne - si sont les pecchés  venials, dont y a grant nombre.
Et il me semble, Sire, qe  par les trois maneres avantditez qe homme destrue le renard, en celles meismes  trois maneres purroie jeo destruire le tresvil orde pecché q'est en moy: Primerement, pur estoper  les pertuz quant lez pecchez sont hors, q'il ne puissent trover entree arieree en  moy.
Ceo serroit bone a estoper les pertuz par verraie confession et entiere  repentance et volenté ferme qe, pur morir, jammes il ne doit returner le pecché  q'est hors sailli, com bien sovent fait.
Et sicom il est escoustomez de estoper la  court de renars de peres et de espinys, tout ensi covendra estoper la court de mon  corps par dures et poignantes penancez, dures com pieres et poignantes com  espynes.
Et qi purroit ensi les pertuz de sa court estoper, jeo siu certeyn qe les  pecchez qe sont hors serroient legiers a chacer et a prendre et destruire quant  ils ne se saveront ou muscer.
Et sicom le renard it put si fort de lour meisme ord  nature, qe homme les poet mult bien pursuire et chacer et savoir par oue ils s'en  vont et sont alez, le pecché doit estre ensi chacee et pursui; com quant j'ai fait  ascun pecché vers vous, Sire, et ascun mal a monproeme, jeo doi ceo pecché  pursuire et chacer tantqe j'ai fait les amendes et pleyn satisfaccion.
Et si les  chiens les perdent a la veue, ils les troveront bien par sentir,  pur la grant puour qe en vient: les chiens sont mes cynk sens qe  deveroient coure apres les pecchés et chacer tantqe ils eussent tout destruit; et  si ils ne les voient, si pursue les traces et la puour et la crye.
L'autre manere a  destruire les renars en la court, si est come j'ai dit  devant, pur faire fieu sur un pertuz et estoper touz les autres, siqe le fume  puisse entrer par une lieu et q'elle ne s'en isse pas par les autres pertuz.
Ensi  covient faire a destruire les pecchés qe sont en moy com en une courte de renard.
Beau Sire Dieux, eidetz moy qe jeo puisse estre enlumynee de la grace de Seynt  Espirit, et de celle lumer faire mon fieu, et jeo ne dout pas qe si un poi de  celle fume y peusse entrer, q'elle ne face morir touz les pecchés qe sont en moi, mesqe les autres pertuz soient ensi estopez qe la lumere ne s'en isse pas ne la  fume de Seynt Espirit, ne ausi qe l'air ne la lumere de cest monde n'y entre  point, car la ou l'un entre, et l'autre s'en ist.
Et trois maneres de fieus  me serroient necessairs a destruire la vermyne q'est dedeinz la court par la  fumee: le primer fieu si est le Seynt Espirit q'est devant dit, et a fieu est il  comparee en mult de lieus: c'est le primer fieu et principal et dont les autres  diaux coveignent estre alumez.
Le secunde fieu si est un tresardant amour de vous, mon douz seignur Jesus Crist.
Et le tierce fieu si est le fieu d'enfern qe jeo doi  avoir en grant doute.
Et si ces trois fieus soient bien faitz et a droit alumez, sanz dout les pecchés ne purront pas endurer en pertuz, car mesqe soulement la  fumee y entre, si sont ils com mort, ausi com le renard.
Les fumees de ces trois  fieus sont trois: Humblesce,  Charitee et Netteté.
Humblesce est la fumee de Seynt Espirite; Charitee, la fume e de l'amour de Dieux; et Netteté la fumee de la doute d'enfern.
Et il covient q'ils soient tout estopez  quant le fieu serra mys sur un pertuz.
Et c'est ensi a  entendre, qe quant jeo orrai riens d'ascune prodhomme, dont les trois fieuz se  purroient le meultz alumyner et la fume entrer les pertuz, qe l'oil, nees et  bouche soient tout estopez, siqe celles fumes ne s'en issent par illoqes ne qe les  vanités de monde ne viegnent pas eynz pur plus tenir la vie de pecchés et faire  perdre au fieus lour vertues.
C'est a dire qe touz soient estopez, et piees et  mayns, voir de diaux orailles l'un, pur doute qe la fume qe entre a l'un oraille  ne s'en isse a l'autre, ou q'il y entre ascune air de monde pur conforter le  pecché q'est dedeinz la courte com renard, ne vent de gloire qi mult destourber  purroit les fieus et les fumees devantditz s'il y entre, et eider le pecché et  garrantir un temps - mes combien, homme ne seit, forsqe tantqe a la male fyn; dont  Dieux nous touz en garde par sa seint mercy! Et ensi covendra estoper les orailles  quant les fieus serront faitz sur les autrez pertuz, si qe nul des autres ne face  chose qi poet desturber le fieu de la grace de Seint Espirit, ne des autres qe  venont de lui, siqe touz ceaux pertuz qe n'averont mye le fieu en eaux soient  estopez et sanz faille; ensi nous destruierons touz les renars en la court - ces  sont les pecchés en le corps et en l'alme - par ces fieus et fumes avantditz, et  tout l'autre vermyne qe leynz soit serront tout mortz ou destruitz, qe peyne et  volenté y mettre vorreit.
La tierce manere cornent  homme destruit les renars en la court, si est par fouir, come dit est pardevant, ou  le chien q'entre devant en le pertuz, et puis si boute  homme la verge,  et donqes si fait homme les fossees et les  trenche ou piks, paeles, et beches, et arace homme les racyns qe homme y trove et  coupent; et ensi par grant labour vient homme au renard, si le prent homme en  l'angle ou il s'en est fuy devant le petite chien qe homme appelle terrer et le  sake homme hors a grande joie, ne soit il ja si puant ne de si petite value.
Certes ensi est il de moi, ceo face jeo a savoir a Dieux et a touz gientz, com le  renard q'est en la grande court chacee ou le terrer tantqe il soit enanglez: tout  ensi est le pecché par my moi; cea et la, par bouche, mayn et piee, et par touz  les autres lieus tantqe soit enanglez en coer et l'alme, car si tost come il est  fermement en l'anglee en coer, il est en l'alme.
Et sicom le renard, quant il est  en l'angle, q'il ne poet plus avant ne ailliours ne vorreit estre, car la se tient  mult asseur com celui qi s'est illoqes meynt foiZe garranti d'autrez  si faitz petitz chiens, il tourne son deriere en l'angle et le visage devers le  chien pur soi meultz defendre contre le terrer, et ensi se fait abaier plus  longement par devant q'il ne ferroit par deriere, car de visage se defent il as  dentz, et au deriere serroit il pris as dentz.
Le petite chien si est ma  conscience, et sicom plus qe le chien soit petite et meultz vaut, ensi est il de  la conscience: tantqe elle plus soit petite, c'est a dire estroite, meultz vaut si  qe elle puisse aler et tourner les estroites voies et tout le chemyn qe les  pecchés s'enfuiont devant, tantqe le pecché soit chacee hors a la bouche oue  enanglez en coer et en l'alme, et la doit la conscience le vil orde pecché abaier, et ceo de bien pres, si soit apert et hardy com doit estre  le petite chien et mordre le deveroit.
Mes qei fait donqes la  pecché a la conscience, quant il sente de pres? Mes tourne son deriere en l'angle  et le visage devers la chien, pur soy meultz defendre.
Homme doit jugger le visage  de toutz bestes communalment pur le plus bel, et le deriere pur le plus lede.
Il  ne covient my dire la cause, car chescun le seit par soi meismes.
Ensi fait le  pecché, qi tourne ses ordures en l'angle, et le plus beal mette contre la  conscience pur soy defendre s'il poet et ceo lesse abaier au visage: c'est a les  meyndres et a les meyns ordz pecchez, et sont touz les plus ords tournez en l'alme  par l'angle de coer, come dist est.
Mes quant lui meistre vendra pur fouir apres  le renard, il trouera ausi bien le deriere q'est en l'angle com le visage qe le  chien abaie, et par l'abaier de l'un si avient homme a l'autre.
Le meistre si est veneour  ou forester qe de ces choses se mellent et le deivent faire de lour office  destruire les renars, soient ils en lour pertuz ou dehors, pur le damage q'en  vient.
La veneour ou le forester, c'est mon confessour qi chacee si com veneour  lez pecchés hors de moi, et sicom forester ou parker garde sa baille out tout son  poair et destruit tout vermyne, ensi fait le prodhomme qi mette tout sa peyne a  moi garder en bons vertues et en chacer toutez males vices.
Mes certes corne  serroit, en un bois pleyn de vermyne et de males bestes, une bien poi de bones  bestes males a garder qe les malveises ne devorassent les bons, tout ausi est il  de moi qe sui si pleyn de vices et de pecchés qe les vertues qe sont mult poi en  moi sont par les vices tout destruit et devourez.
Et ensi ne poet ceo meistre  forester riens faire a sa male garde, tant de vermyne y a.
Dieux l'en delivere quant il lui plest et encresce la  savagyne - ce sont les vertuz qe jeo puisse bien ensi appeller, car si savages  sont en moy, qe jeo ne les ne sai happer ne prendre ne retenir quant elles me sont  doneez par vous, mon tresdouz Seignur Jesus Crist.
Or, sicom j'ai dit  devant, qi vorra destruire les renars qi sont en la court - ces sont les ords  pecchés qi sont en moy - , le terrer covient entrer en la court et sercher tantqe  en eit trovee le renard, et puis abaier, et le veneour doit mettre l'oraille au  pertuz pur oier coment le terrer abaie, et par son abay doit il savoir s'il soit  enanglez et s'il baie apres ou none.
Le terrer si est la conscience qe deust aler  devant pur chacer et abaier les pecchez qe sont en coer enanglez: abaier, c'est  confesser, qe doit venir d'un bone estroite conscience, et le soun del abay doit  issir a la bouche, ou le confessour doit mettre son oraille pur savoir si ma  consciencie ad tant chacee le pecché q'il soit en l'angle et s'il gist de pres ou  noun.
C'est q'il entende bien qe la conscience sanz doute de honte ou de riens  esparnier qe hardiement ne soit toute abaié et ausi pres com l'en poet de la  verité sanz mentir.
Et quant le meistre avera oÿ le chien abaier sicom avant est  dit, adonqes doit il bouter un verge dedeinz.
C'est pur tenir le droit voie de  pertuz a fouir tantqe homme vient au renard en l'angle; la verge si est les bones  doctrines et les bones enseignementz qe mon pier en Dieux et autres bons gientz me  dient, et meynt bon ensample, si qe par ceste verge q'est si  pliante qi se ploie ausi torte com le  pertuz est tort, pur  tenir le chemyn et ensercher la voie au pecché tout droit; et est un grante  conforte quant homme poet ascun foiZe venir a toucher le renard ou la  verge, et par entortiler la si tire homme le renard hors a la foiZe  sanz gaires fouir.
Cest verge si covient estre auqes fortelette et, mesque ele  soit fait de trois verges qe soient lieez ensemble et q'elles soient asseez  longes, jeo croi qe sanz fouir homme sakera bien hors les renars.
Et croisent ces  trois verges de trois arbres hors, qe croisent haut et portent bon fruyt; et ces  trois arbres dont celles verges deivent estre, covient ausi qe elles se trovent en  trois lieus.
Ore, si Dieu plest, dirrai jeo coment ces trois arbres ont a noune, et ou homme les doit trover: La primere arbre si est appellee Verray Confession: celle doit homme trover en la bouche et de la venir.
Le seconde arbre homme  appelle Dolorous Contricion, et celui deveroit homme trover en coer parfond.
La  tierce arbre deveroit avoir a noune Ferme Esperance de Mercy, et celui crest et  ist de l'alme.
Et si jeo puisse trover ces trois arbres en moi, de qoi jeo me  puisse faire un verge de trois lieez ensemble, jeo ne doutroie mye qe, ou l'eide  de la Seinte Trinité, sanz fouir gaires plus nous sakerons hors touz les renars  l'une apres l'autre.
Et les trois verges  coveneront estre lieez ensemble d'un herbe q'omme appelle la grace de Dieux, et  celle herbe si crest en fontaigne sicom le cresson.
Celle fontaigne querons en  Nostre Dame la benoite Virge, et nous la troverons tout pleyne de cel herbe.
Car crest la elle sanz faute habondanment, et si en poet homme  coiller, si voelt, a plentee.
Benoit soit celle sours de  fontaigne, en qoi si preciouse herbe crest: ceo est un bien bosoignable cressoner; a nostre bosoigne en puisseons avoir! Amen.
Et si ensi ne poons  uncore le renard traire hors, il covenera le veneour affaire trenches et fossees  en travers de pertuz, a plus pres q'omme poet de chien qi gist au renard, tantqe  homme puisse ensi avenir.
Et c'est a entendre qe, la ou les trois verges devant  ditz ne purroient tout faire, qe par dures penances il coveneroit mon confessour  fouir en moy et trencher les racynes de pecché q'il en moy troveroit, par junes, disciplines, et aracer les espines qe crescent et environ moy et sur les pertuz - ces sont les vices qe destourbent a bien fouir apres les pecchez; et ceaux covient  estre araceez par force de mayn - c'est pur faire almoignes et bons oevres de la  meyn et lesser les mals.
Et nue la beche fouir covient mon confessour et me tenir  desuz le piee en fouir en ma char sicome en terre, et de la paele ouster la terre  qe de la beche serra fouy - c'est les delicez de la char et les malveis desirs - tout doit la paele getter en voie et nettoier la fossee de toutz ociosités.
Et le  piee doit homme mettre en oevre en moy, quant homme trovera dure terre ou pieres, adonqes ne doit homme mye esparnier a doner de piee grantz coups en terre.
C'est  quant homme trove le coer dur encontre seignementz et nient repentant, et ait  gisant sur le coer com piere ascune pesanitie qe ne poet soeffrir  bonement la volenté de Dieux; adonqes covient le pik q'est ou diaux  poyntz: l'un poynt si doit ferir en terre, c'est en ma char  par poignantes penances; et l'autre, par dout de la peyne d'enfern - et cel poynt  doit estre mult redoutee, car elle ne ploie mye, si bien est enascerree.
Et en  tiele manere covient il a laborer pur destruire les pecchés qe sont en moy, com  homme fait pur les renars destruire en la court et tirer hors.
Et, sicom j'ai dit  icy devant, a grande joie le sake homme hors, ne soit il ja si puant.
Grande joie  donqes doit homme avoir de ses ords puantz pecchez a saker hors de coer et getter  avoie tout forsqe la peel.
La peel de renard fait homme pendre en la sale, si qe  le seignur et touz autres la poent veoir; et plus voluntiers de vynt qe d'un tout  soul; et bien envys pendroient en la sale devant les gientz les peals de berbitz  ne d'autres bons bestes.
Ensi doit homme faire de pecchés: retenir la peel, c'est  la remenbrance avoir toutdys com pendu en la sael devant les oeux, c'est a dire  overtement devant les oeux de coer, si qe il puisse avoir joie com il appartient - c'est fyn dolour et honte; et doit voloir qe les vicez soient veues et conues de  touz com le peel de renard, et celle de la berbitz nient, ausi ne doit il les  vertus voloir nient estre conues, si nules y soient, ne veoir devant ses oeux: c'est qe nule remenbrance homme doit avoir de vertues ne des biens de ceo monde qe  Dieux nous envoie, forsqe a plus petit qe nous poons.
Et le mercions, cest bon  seignur, de ceo qe nous envoie, tant corne nous plus poons, car nul n'ad si petit  q'il n'eit asseez meyns deservy de bien, et nul n'ad tant de  male qe asseez plus n'ad deservi, siqe de tout nous devons mult mercier a nostre  douz seignur Jesus Crist, gracier et loer.
Et endroit de moi, jeo  puisse bien dire qe mon service et mon loer ne s'acordent mye en cest siecle.
Et  si vous requere jeo, tresdouz Sires, qe ausi ne facent il en l'autre, car en ceo  monde ai jeo plus qe tout pleyn d'autres et mult asseez pis deservy qe nul autre.
Et ceo poet homme veoir une partie cy devant de qele service j'ay servy mon bon  seignur Jesus Crist qi tant ad fait et fait touz les jours pur moy, la sue mercy.
Et jeo lui riens sa curtoisie mult vileynement, sa largesce mult escarcement, et  toutez ses bontés mult tresmalement.
A! Beau Sire Dieux, coment oserai jeo venir  devant vous, si ords et si puant et si vilement chargee de pecchés cour jeo siu? Et tout n'eusse jeo en tout ma vie fait une soul pecché, si feusse jeo uncore  grandement endettés envers vous, douz Sires, de ceo qe j'ai tant resceu de vostre  et si poi de bien fait pur l'amour de vous.
Et ore est le male d'autre part si  grant et les pecchés tantz et si treshorribles qe les autres semblent si com ceo  feussent almoignes encontre les autres; mes nepurquant pur celles almoignes  serroie dignes d'aler ou touz les diables d'enfern, si ne feust la douce mercy de  vous, mon tresdouz seignur.
Et si j'ai pur la meyndre pecché si grande bosoigne  d'avoir mercy, bien averoie bosoigne de la soignousement requere de tout mon coer  pur les grandes, et moy mettre en peyne qe jeo puisse ascune chose faire a la  plesance de vous, tresdouz Sires, par qoi jeo puisse le meultz ateyndre a cele  haute grace et vostre meritable mercy,  a la quel nous touz  meigne la douce pucel miere et Royne par les cressons de sa fontaigne - ceo est la  grace dont elle est pleyne et medicine contre nostre peyne!  Or irrai jeo a ma matire  ou l'eide de vous, tresdouz Sire Jesus Crist, et de vostre douce miere et de vos  seyntz et seyntes de paradys.
Et doi uncore le malveis coer de moy comparer a la  tierce chose, sicome j'ai fait devant de les diaux: l'un est de transglout de la  mer, et l'autre est a la courte de renars; et la tierce serra a un marchee en mye  lieu d'un ville ou tout veignont a vendre et a chater.
Il me semble qe jeo  puisse bien comparer mon coer a une marchee en une ville marchande et sicome il  est sovent qe la place de marchee si est en lieu de la ville qe homme y peusse  venir a touz partez par les rues et les entrees de la vile en dite marchee, et  coustume est qe nul ne doit altre part vendre ne achater forsqe en celle place, et  ceo est reson, qe la seignur de la vile a qi est coustume et le pavage appartient, ne poet mye partout si bien prendre et coillier son pavage com quant tout est en  une place merchandee vendue et achaté.
Et jeo suppose qe il y est en cest ville VI  portes par oue homme y entre par VI rues tantqe a marchee; et sicome il est bien  apparant en ces marchés qe si nul orgoillous soit entrez la vile par nules de  portes, ou soit de la vile meismes, il se gardera a son poair de moustrer sa  merchandise tantqe il viegne en marchee et la serra moustree ceo qe un homme est  et ceo q'il siet ou poet fair devant un autre; ceo q'il est  par dehors serra moustree: c'est le plus bel communalment de nous touz: c'est de  beles robes et d'autre bel atire; ou des vertues, de sens, de force, de bealtee, qe homme poet bien dire q'est dehors, car les vertues qe de Dieux venont, sicom il fount touz, ne poent entrer en nule homme, soit il  bon ou malveis.
Car en une bone homme ne entre riens, mes tout le rent ariere a  Dieux, sicom tout crest et vient de luy ; et ensi est il aornez par dehors de  vertues et de richesces de ceo monde qe Dieux envoie, sanz riens lesser entrer.
Et  le malveis homme ausi ne lesse pas entrer les vertues qe viegnent de Dieux, mes il  le quide faire par tant q'il entent q'elles de lui veignont, si en prent grande  quantitee de veine glorie et se emplit de ceo tout pleyn, et a ceo ad il bone  droit, car il vient tout de nous ; jeo dis nous, pur ceo qe jeo siu un de ces  cheitifs malveis qe tout prens en moy ceo qe de moy vient - ces sont les vices ; et les vertues revont la voye dont elles veignont - c'est a Dieux.
Si jeo feusse  prodhomme, jeo les convoieroie a Nostre Seignur par grande graces et mercies de  humble coer, mes jeo face le contraire, car par, grande surquyderie jeo les quyde  prendre et retenir ; mes j'ai failli, car tout dis s'en revont a l'ostiel, siqe  par cest reson jeo puisse dire qe tieles vertues n'est q'un parement pardehors, et  ceo qe y entre par dedeinz, c'est surquyderie q'entre en l'orgoillous et le fait  aler sur la merchee pur soi ou ses vertues moustrer et se reemplit de grande veyne  gloire.
Et ausi Envye si en vient  sovent au merchee, et si est burgeys de la ville et coroiter entre les  merchantz.
Et mult de foiZe y vient ausi Ire et Corouce, si destourbent sovent la bone merchandise et en la marchee se moustrent plus  communalment qe autre part, et la est le mal plus violent et plus griefve.
Et  Coveitise est ausi bien oue le vendour come le chateour, car l'un ad coveitise de vendre chier, et l'autre ausi grande coveitise de  achater bon marchee.
Et sanz Glotonye ne sont pas les marchees nule  foiZe, car la sont yvres les plus de gientz, et les tavernes si  sont pres de merchee assises et envyron, siqe hommes y tant mangent et boyvent qe  oue grande peyne se poent tout pleyn partir, si sont ils yvres et lour ventre  pleyn ; et ne cessent ces cuqes ne ces taverners de crier lour bons viandes et le  bone vyne ; voir tout autrement les preisent q'ils ne valent, car ils crient q'ils  sont si bons, et si font ils mult de mal mult sovent.
Et illoqes sont les mates  acoyntances et les ordes paroles de ceo pecché de qoi le fait s'en suit ; et plus  se coyntent les foles femmes le jour de marchee q'eles ne fount le jour de Pasqes, pur engyner les foles et encombrer, et assez et trop y a de tiels qe pur autre  marchandise ne venont au marchee et, tout n'eit il qe un denier, si l'enploiera il  plus tost en la meson au diable et en son hospital - c'est le bordel  -  q'il ne  ferroit a la meson Dieux entre les poures ; et c'est folement marchandee de  refuser Paradis pur enfern et avoir et purchacer dolour pur joie, guerre pur  pees, mort pur vie : de tiels marchantz trop y a ; Dieux le nous pardoynt! Amen.
Et sanz le pecché de  Paresce ne sont pas sovent les marchés, ne nul foiZe sanz doute, car  ceo jour serra  Dieux pis servy, et assez de gientz ne  purront trover a ceo faire nul leiser a ceo temps, et lessent lour messes et lour  prieres et almoignes affaire et a dire pur choses de nient - de nient sont ces  choses pas, car mult grantz et horribles pecchés sont et bien purroie dire qe  nient ne valent et dirroie voir, car nient ne sont plesantz  a Dieu et a nient devendront, c'est a dire les pecchés, mes la peyne durra sanz  fyne si la mercye ne soit a temps serchee et trovee.
Et apres la taverne covient  reposer le ventre pleyn de viande et la teste pleyne de boire et dormir tant en  l'eure qe tout pleyns de autres bien se deussent faire, et pur ceo sont ils perduz  et ne se font jammes.
Et autres maux et pecchés en sourdent sovent, siqe jeo, solonc mon semblant, puisse jeo comparer mon malveis coer, q'est en mye lieu de  mon cheitif corps, a une marchee en mye lieu d'une vile.
Et les portes qe sont VI, ceaux sont les lieux par ou les pecchés entront en moy sicom dit est pardevant, come oraille, oil, et les autres lieus; et en coer, q'est une de entreez, est  ordenee la place de marchee, qe deust estre la septisme entree; mes ensi come  sovent en ces grandez villes qe sont riches et pleynez de marchandises, de eaux  meismes portent assez au marchee de choses qe par les portes ne sont pas entrez, ensi est il de moy, et en mon coer est trop de male qe n'est pas entree par les  portes, mes vient de moy meismes, et pur ceo le coer est la place qe tout receit, ausi bien ceo qe entre de la part dehors come ceo q'est par dedeinz.
Et qi sont les marchantz  principals qe viegnent vendre lour denerez en ceo marchee? Ils sont trois: foles pensees, malveis desirs, et ords delitz.
Ceaux sont trois  compaignons qe ameignont, portent et treinont tout la male marchandie en marchee.
Lour marchandie n'est autre chose forqe pecchés mortels et veniaux, c'est tout ceo  de qoi ils ount affaire.
Et ceo vendent ils pur malveise monoie par le conseil de  lour hoste qe homme appelle le vil consentement.
La monoie si est les peynes  d'enfern.
Mes sicome sovent homme prent voluntiers le  paiement qe vient sanz delaiement, et cesty est prest sanz delay ja ne soions a  l'asay.
Le diable si est seignur, de ceo marchee et prent ses prises et ses  droitz, et le pavage si est tout soen - c'est l'alme, q'est paiee pur le tool - c'est la coustome qe ne se prent nule part fors en marchee.
C'est qe nule pecché  ne se poet vendre pur celle monoie, ne paier la pavage, si noun en la place de  marchee: c'est qe au coer covient venir le pecché avant qe l'alme soit donee pur  tool, car ensi com en une vile si homme vendist partout, le seignur perdroit sa  coustome, et pur ceo est ordenez qe tout soit vendu en une place de la vilee, et  c'est comunalment en une carfour la ou touz les chemyns s'assemblont.
Et ensi est  il de coer: c'est un place ou touz les chemyns s'assemblont, come de la bouche et  de touz les autres lieus entour.
Et la se vient le pecché mortel et nule autre  part, car nule peecché est mortel tantqe il vient en coer, ne nul coustome de  l'alme ne poet le diable chalangier forsqe la.
A ! Beau Sire Dieux, la  vostre mercy, bien sumes tenuz a vous mercier, qi savez nostre fieblesce et ne  voillietz mye qe nous perdons nos aimes si legierment come  ferymes par oraille, nees, oil, bouche, mayn et piee, et si sovent.
Mes, Sire, vous avetz mys et ordeyné un place en my lieu des autres et come carfouk ou nous  devons vendre et achater - c'est a dire vendre nostre part en l'eritage de paradis  et achater le vil puys d'enfern, qe sanz achater nul ne le poet avoir; voir voir: achater le covient mult cherement qi le doit avoir.
Celuy qi de la nous en rechata  nous en garde de tiele male marchandise faire et si fole! Et le coer si est la  place meultz ordenee d'estre ferme et estable et ou homme  deveroit plus par leiser et plus sagement faire tout bone bosoigne et poiser le  male et le ben come bone merchant et loial, et c'est une merchandise qe homme  appelle avoir de pois; et bien poet estre ensi appellee, car elle poise et doit  estre poisee et contrepoisee.
L'avoir de pois si est la pensee q'est a vendre en  coer et y vient et est en la place avant qe le consentement y vient, qe les autres  pecchés ameigne oue lui com lour hoste, sicome devant est dit.
Et si celle pensee  soit orde, elle poise et trait a lui l'oste ou touz les pecchés; et puis si poise  tant sur la cheitive alme, qe tout va et chiet en plus parfond puys d'enfern.
Mes  si elle soit, come elle doit estre, poisee et contrepoisee avant qe le  consentement viegne, ceo serroit sagement et a droit marchandee de poiser la  pensee par bon examynement et contrepoiser la par suffisante abstinence.
Et qi  purroit ceo faire et vorroit ensi sa marchandie loialment poiser et vendre, il  riens ne perderoit, einz en gaigneroit plus qe le tierce dener.
Et trop  grant tort ou folie ferroit le marchand qe venderoit ses biens ou  doneroit pur nient a un, la ou un autre averoit les ditz biens pardevant achatez  et la monoie paiee tout pleynement avant la mayn.
Beau Sire Dieux, jeo siu celui  faux marchant et fol qe ai vendu et donee pur nient mes biens, voir tout le bien  qe j'avoie - c'est la cheitive alme - , car en tout la ville - c'est mon corps - n'ai jeo plus de bien et ceo parra bien et apertement quant celui bien serra  deseverez des autres, et cely bien ai jeo vendu a tort et pur nient donee au  diable d'enfern et contre reson, desicome vous, tresdouce Sires Jesus Crist, l'avetz devant si cher achatee; et la preciouse monoie avant la mayn si pleinement paiee, ceo estoit le precious sank qe de vous  hors pleynement corust pur ma cheitive alme achater et rechater de la peyne  d'enfern.
Et bien semble qe ly dyable est en marchee grant meistre, car les tortz  et les choses qe ne sont par droit pois poiseez sont forfaitz a ly: si prent le  vengeance sovent tost, et greve; mes bien sai qe un altre seignur y a q'est  sovereyn outre touz - cestes vous, mon tresdouce seignur Jesus Crist.
Mes jeo croie qe le  diable est com le sergeant qe homme appelle cacchepull, qe fait les execucions  solonc le forfait.
Et, sicome ces sergeantz sont touz jours leez et prest de faire  lour office et sanz desport ou grace nulle, pur ceo serroit il bon d'aler droit au  seignur et conoistre a luy tout le meffait et crier mercy; et la ne purra nul  failler de trover grace et pardone de l'execucion.
Vous, tresdouz Sires Jesus  Crist, estes le bone seignur a qi nous devons crier mercy de noz forfaitz, et de  qi nous doit venir la grace et la mercy et le pardoun de  l'execucion au diable.
Par qoi jeo vous prie, Sire, qe jeo ai grace de venir au  vous par repentance et grace de crier mercy ou dolent coer, et grace en vous, Sire, de trover grace et mercy de mes pecchés.
Amen.
Ore ai jeo moustree vous, Sire, une partie de la malveisté de mon coer, par les trois comparisons: le  transglout de la mere, la court de renars, et la marchee en la vile.
Et en autres  maneres assez purroie jeo prover le malveisté de luy, car assez trop de reson y a.
Et trois choses me destourbent malement a moustrer les defautes de mon coer: Primerement, qe jeo ne sui mye si ententif come jeo deusse estre de conoistre mon  coer a droit.
L'autre, qe jeo siu vers la partie de mon  coer trop favorables en juggeant les malveistés de luy.
La tierce reson si est qe  jeo ne siu si sage ne si droit parfit en vous, Sire, qe j'ai poair ne sens de  moustrer parfitement les errours et les grantes mals qe sont enracynez si fort et  muscez en mon coer.
Et si jeo ne feusse de ces trois choses destourbee, jeo  eusse assez plus trovee de male a dire, car trop plus y a, sicome vous, Sire, bien  conoissetz et tout savetz; et ausi, Sire, bien savetz qe si jeo plus de male  seusse, plus en dirroie.
Mes deveroit suffire ceo qe cy est moustree ou le  remenant q'est oublié deriere ou par folie lessee a deriere: il deveroit par reson  bien a pleyn suffire pur en enfern boiller, roster et frire.
Mes jeo ne quere  poynt de reson ne de droit, car contre reson et droit me siu jeo touz dis  contenuz, siqe de ceo n'ai jeo cure q'omme me face riens, einz renounce toutz  droitz et toutz resons, Sire, de vostre tresexcellente  et  noble courte, et me prens, Sire, a vostre mercy sur l'esperance de vostre  tresgrant humilité et de la priere de vostre tresdouce miere q'est ausi, tresdouz  Sires, de mercy miere, siqe pur ceo estes vous freres, vous Sire, et Mercy, puisqe  nostre douce Dame en est miere; et cely frere fai jeo mon advocat ou l'enhortement  de la douce miere, en mon plee qe jeo doi avoir contre le droit juggement de  reson, et voroie, Sir, par le conseil de celuy vostre bone frere, faire pees et  acord avant le juggement rendu, et mettons noz affaires tout sur luy, siqe, douz  Sire, pees se face, car certes le droit juggement m'est le coup de la mort, et  mercy m'est medecine de vie: a la quel nous meigne le myre de myres! Amen.
Beau tresdouz Sires Jesus  Crist, jeo vous ai ore moustree une grande partie de mes defautes et si pleinement  comme j'ai seu, par vostre grace, descoverre les dolorouses plaies qe sont en moy.
Et jeo croie qe tout ceaux qe lirront ou orront lire cest livre purront bien veoir  qe mes plaies sont si perillouses et si ordement envenymez qe nule myre ne nul  medicine ne me poet riens eider a garrir ne a garantir de la male mort, si vous  none, tresdouz Sires et Meistres, qe deussetz droit par grande pitee a vous  entremettre de moy cheitif garrir.
Et, douz Sires, ne purrietz vous bien dire a  moy: « Vous cheitif, qi moi demandetz vous de medicine pur vous garrir? Plus ne  purroie jeo faire qe d'espandre tout le sank de mon corps et de mon coer pur vous  et ou greifves peynes morir, et si vilement, qe ceo vous deveroit estre grant  dolour a penser.
Et si tout ceo qe j'ai fait pur vous ne vous poet pas eider a  garrir voz plaiez, queretz autre meistre de moy, car jeo ne  puisse plus faire que jeo n'ai fait.
Vous poez bien quere autres meistres, mes  vous ne troveretz nul qi face les meistries qe j'ai fait pur vous garrir et garder  de mort »?    Beau Sire Dieux, nul  response ne me vauroit a ceo, car excuser ne me puisse nulement qe jeo ne siu  coupé de vostre anguisouse et tresvile mort.
Et bien sai, Sire, qe si celle mort  ne me soit medicine de mort, jeo ne siu qe mort, car autre medicine ne me purroit  riens valeir si celle ne me poet garrir, qe si noble est, com de vostre  tresprecious sank.
Mes, tresdouz Sires, jeo siu un poure cheitif si malerous qe  riens ne me eide celle medicine: si au nonchaloir l'ai jeo pris tout mon vivant qe  mes plaiez sont ore si purrez et si pleynes de orde  venym q'elles puent sur moy, qe si jeo n'eie, dour Sires, par vostre grace, hastivement eide qe mes plaies peussent estre regardeez de vous, douz Sires, et  lavez et enoyntez, certes jeo siu perdu sanz recoverir jammes.
Et, tresdouz Sires, tout soie jeo tard venu a la feste, il ne poet entre qe ascune remysail ne soit  demoree pur doner a pours.
Douz Sires, tard siu jeo venuz a la fest de vostre  mercy, car jeo n'avoie mye feym ne talent de lesser foles riotes; mes jeo espoir  uncore, si jeo eusse grace de verraie repentance, qe jeo troveroie ascun mye de  mercy et tant qe bien suffiroit a pestre assez de tiels poures com jeo siu - si  nul si poure cheitif y soit com jeo siu.
Et, tresdouz Sires, d'autre part, sicom il covient faire quant ascuns hommes sont en ascun desbat et  homme voille faire pees: celuy qe pees voelt faire, il covient q'il se  face bon moyen et preigne le querele sur luy et ordeyne un place meen  ou ceaux diaux hommes deyvent venir ensemble pur treter de l'acorde.
Beau tresdouz  Sires, ceaux diaux hommes qe sont si en desacorde, ces sont mes malveistés et  vostre merçy.
Et qi les doit assembler pur faire pees com bon meen? Qi? Certes  nul si bien come la benoite Virge Marie vostre bel miere et nostre douce Dame, q'est meultz tailliee qe nul autre de faire pees; car elle s'en est de tiels  affaires avant bien ore a poynt entremyse, com quant vous, tresdouz Dame, feistes  l'acord entre vostre chier filtz et tout le monde q'estoit en grande guerre pur le  pecché nostre avant-pier.
Et ou estoit la place ou celle pees fuit faite? En vous, ma douz Dame, et la s'asembleront l'un partie et l'autre et  firont un pees: l'une partie estoit la deitee, et l'autre la humanité; et vous qe  donqes, tresdouce benoit Dame, finastes un si grande guerre par vostre bone  moynerie, et assemblastes par vostre grande humilité si fortz enemys en une  benoite place et nette de touz vices et reempli de toutz vertues, pur faire acord  et pees.
Et si semble il bien qe vous, ma Dame, estoietz estraite de l'humanité, car mult plus favorablement estoit celle pees faite pur nous et nostre partie  humaigne q'elle n'estoit pur la partie de la deitee.
Car vostre chier filtz, qi  vient en vous come message par la volenté du Pier en le conduyt de Seynt Espirit, pur treter et faire pees entre la deitee et la humanité, si se mist tout en vous, Dame, et la ou nous estoions trovez en la coup, pur ceo q'il veoit qe nostre  povert estoit si grande qe nous ne poismes mye faire les amendes suffiantement  , il pur pitee de nous si prist affaire les amendes pur nous  si hautement qe, coment qe le forfait est grante, uncore estoient assez plus  grandes les amendes.
Tresdouce Dame, voillietz avoir pité de moi qe me siu, encontre celle honorable et bone pees pur nous, et si dure et si vileyne pur la  partie vostre douce filtz, rebel come malveis traitres et desloials qe jeo siu, car j'ay brisee la pees qe feust par vous et en vous si bien fait et establie  sanz avoir regarde as grant frais et qouz, qe pur amendes de celle pees estoit  faite, et qe nostre estoit la greve coup, l'autre part fist les greves amendes.
Si  vous prie, ma douce Dame, qe vous facetz la pees entre vostre chere filtz et moy, et lui prietz q'il voille envoier sa mercy pur tretre pur luy et acorder solonc  vostre volenté; et jeo envoierai mes pecchés a vous  encontre sa mercy.
Si vous requer, ma Dame, qe vous ne les lessetz poynt partir de  vous sanz eaux acorder, car, ma Dame, jeo me mette tout a vostre ordenance et  moynerie.
Or, tresdouce Sires Jesus  Crist, jeo vous ai moustree tout overtement mes plaies come a plus sovereyn  meistre et myre et parfite medicine.
Et, coment qe j'ai les sept lieus qe jeo  appelle plaies comparez a tout pleyn d'autres choses, jeo reviegne ore a ma  primere matire, et me doille de mes anguisouses plaies et les descovre devant  vous, douz Sires, pur avoir garisson.
Si vous supplie, beau tresdouz Meistres, q'il vous plese de regarder mes plaies par charité, et ordener q'elles soient  nettoiez de la lede et orde quyture qe en court a grande foison, et puis enoynt, et donqes envolupez; et ensi espoir jeo qe les plaies  purront garrir mes, Sire, qe j'ai grace de vous qe jeo soie a droit pacient, et  qe jeo me voille dieter sicom un durement navrez doit faire, et me abstiner en  tout de ceo qe me poet grever et agreger les plaies et encrestre le venym.
Tresdouz Sires, mes  plaies sont sept, sicom jeo les vous moustre cy devant: la primere si est  orailles, l'autre les oeux, la tierce les nariles, la quarte la bouche, la quinte  les mains, la sisme les piees, la septisme le coer.
Et ces sept sont si pleins de  venymous pecchés qe bien poent estre tenuz et ditz plaies mortels, car pleins sont  de pecchés mortels.
Et sicom un homme qe feust si durement navrez serroit mult  malades et desheitez par my tout le corps par l'anguise de plaies, si chiet sovent  le corps en un terceyne, et de celle terceyne en un plus grande maladie, et ensi  de pis en pis tantqe mult de foiZe homme y  moert ausi bien par la maladie q'est en corps come par les greves plaies.
Et ensi  est il de moy, douz Sires, qe oue mes greves plaies si siu jeo cheiiz en un  terceyn dont mon corps en est moelt desheitez et durement malade et enfieblez, siqe sanz autre plaie purroie jeo morir, si jeo n'eie eide et medicine de vous, tresdouz Sires et Meistres, de garrir de la maladie du corps ausi come des plaies.
La maladie de mon corps jeo appelle terceyne, mes noun est pas sicom celle qe  vient chescun tierce jour un foiZe, einz vient touz les jours par  trois accesses, et, demurrent com continue en moy, q'est maladie mult perillouse: la primere accesse q'est en moy si est les dis comandementz, les quels j'ai  trespassez mult sovent et continualment; l'autre si est les  sept faitez de charitee, les quels j'ai lessee et continualment les lesse  affaire; la tierce accesse si est mes cynk sens qe j'ai malement useez et uncore  continualment sont en moy male ordenez et useez.
Et ensi, tresdouce Sires et  Meistres, siu jeo par cest maladie de corps si desheitez et si febles, qe jeo ne  puisse eider meismes ne bouger de mon lit tant ne quant sanz l'eide et confort de  la medicine de vostre seinte grace.
Mon lit en qoi jeo siu couchez malades, si  sont les pecchez veniaux en qoi jeo siu couchez sanz jammes relever, desicome les  plaies de mes menbres sont si greves, et la maladie de corps si tresgrande, qe  sanz recoverir jeo siu mort, si de vostre grace et par vostre douce mercy ne soiee  relevee par celle medicine, sauvez et confortés et getté hors de celle male  continue et perillousez accessez qi me tiegnent nuyt et jour; mes uncore est il  plus grande mestier a regarder les plaies qe sont sours de l'autre male, et en  garrisant de celles, homme purra bien eider les autres maux  et salver.
Ore, tresdouce Sires et Meistre sovereyne, jeo ne sai autre recoverir  forsqe de vous, ne oue quere medicine forsqe a vous, ne ou trover confort de  garrison forsqe en vous.
Par qoi, beau Sire Dieux Jesus Crist, jeo vous crie  mercye et vous supplie qe vous eietz pité de mes ordes et perillousez plaies qe  sont si ledement envenymez de sept mortels pecchez, et de la maladie de corps, come j'ai devant dit et moustree mon fieble et poure estat; et le peril de mort en  qoi jeo siu, ceo n'est mye la commune mort, einz est escomyné mort: c'est la male  mort d'enfer qi est la mort qe mourt qi mort est en pecché.
De celle mordure et  male mort nous en garde touz Celuy qi outre touz est tout  puissant; et la mort nous tourne a la vie pardurable, a la quel nous ameigne Pater  et Filius et Spiritus Sanctus.
Amen.
Bien serroit sages qi  saveroit nul autre medicine trover a garrir tieles plaies corne sont en moy sanz  le conseil et eide de vous, mon tresdouce Seignur Jesus Crist, q'estes meistres  sur touz meistres, et nul n'est meistres ne sires forsqe vous; qi sercheroit autre  meistre ou medicine, bien perderoit sa peyne et ferroit qe fole, car folie est de  quere ceo qe ne se poet poynt trover.
Et puisqe nule autre meistre n'est, et si  sai qe cestui est si douz et si curtois et si tresdebonaire et ses medicines si  prestes et si sanatives, qe irroie jeo querant cea ne la, forsqe tout droit et en  haste venir a luy et cheoir a terre devant luy et, ou joyntes mayns, de coer et de  bouche crier mercy et pitousement prier de mes plaies garrison? Bien sai q'il en  averoit compassion et pité et me eideroit de celles medicines, nomement celles qe  feurent ordenez proprement pur tieles plaies garrir; et au tiel male come jeo  cheitif ai,celles me serroient les meilloures qe jeo puisse avoir.
Beau tresdouz Sire Jesus, ore vous dirrai les quels medicines me serroient bosoignables solonc mon avys; et  si jeo les puisse avoir, il me semble qe briefment jeo doi dire: par la vertue  d'icelles de tout sauvez et garriz en serroie  Primerement, Sire, jeo  vous prie qe, sicome lui meistre doit conforter son pacient et doner bon esperance  q'il soit tout garriz, ensi vous prie jeo, Sire et tresdouz Meistres, qe de celle  grace qe vous espandistes primes sur le benoit virge Marie  nostre douce dame, par la quel elle estoit mult reconfortee et en ferme esperance de la garison de tout humanité quant l'angel luy  vient noncier les bones novels, les queles estoient droitement ordenez pur nous  malades, siqe, Sire, jeo vous prie qe jeo puisse estre de celle seinte grace  confortee et si visitee de Seint Espirit, qe jeo soie en bon esperance de garrir, et qe les medicines me soient eidantez.
Et apres, tresdouz Sires  et Meistres, me serroit mult necessarie un boire qe me purroit conforter et  nettoier par dedeinz et purger l'ordure de mes plaies.
Ceo boire conveneroit estre  delicious a boire et puissant par dedeinz a parfaire ceo pur qoi il est ordenee et  proprement approprié.
Ou purroit homme cest bon boire trover? Certes jeo ne sai, tresdouz Meistres, ou, ne quel part, si non en une: et c'est en une lieu si  precious qe jeo ne m'en oseroie jammes enbatre, car mult durement male  m'avenroit de si noble chose desirrer a boire, qe siu si vile et si tresorde, qe  mult serroit un si tresfynement bon boire et si precious et si chier desparagez en  moy vilement.
Mes qei me fait si hardy qe jeo osasse un soule foiZe  penser et desirrer si haute chose? Certes, beau douz Meistres, vostre grande  humilité, q'il vous pleust a ordener si preciouses medicines pur nous malades et  desheitez et si tresnoble boire.
Et ore vous dirrai jeo le  quel boire c'est qe jeo tant desirre et en quel j'ai mult grante affiance de  garrissone, sicom droit est: c'estoit le primer boire de garrisson qe homme beut  premiers apres la viande de perdicion: Adam priste de la femme la pomme et mangea, q'estoit la primere viande de nostre dampnacion; et puis si  preistes vous, tresdouz Jesus Crist,de la benoite femme le douce leet, si en  butez, q'estoit le primere boire de nostre salvacion; et  puis celle boire est boire de salvacion et bien sai qe pur nous estoit il  proprement fait et ordenee, car de nature n'estoit il mye fait, mes de droit  meistrie de vous, beau Meistres, et ordenee a garrir noz autres maladies et  plaies, qe si grante meister en avons.
Tresdouz Dame Seinte  Marie, qe de cest douz et precious boire estoietz braceresse et chief botillere, jeo vous prie, ma douz Dame, qe jeo en puisse avoir ore a ma grande bosoigne, et  si largement com jeo en ai bosoigne.
Jeo ne dye pas pur ceo qe si petit ne purroie  jeo avoir qe a grante foisone ne feust et en grante deyntee le deveroit hom  tenir, car hom dist qe plenté n'est pas deynté.
Et par ceo doit homme bien tesnir  cest noble sirop en grante deyntee, car unqes ne feust plus fait forsqe diaux  petiz barelles pleins, qe benoite soient.
Ceaux diaux barelles s'estoient et sont  les tresbeles et doucez mamelettes q'estoient pleyns d'un si preciouse et noble  licour come d'un douz leet de virge, qe unqes ne feust veu ne jammes apres ne  serra: bien doit estre douz celui boire, noble, chier et merveillous: noblez, pur  ceo, qe si noble seignur come luy douz Jesus en buyt et en prist sustenance de  humanité; et chier tient homme voluntiers bone chose qe ne si trove mye sovent, et  certes par celle reson le doit homme bien cher tenir, car leet du pucele est poi  trovee ne unqes riens forsqe en vous, tresdouce Dame; et merveillous est il, forsqe en tant qe rien est mervaille affaire a Dieux, mes merveillouse chose est  il a nous de penser coment celuy haute et noble seignur  deignoit a descendre si bas entre nous par sa grande humilité, et grande merveille  devons nous avoir de nous meismes coment nous osons si  merveillousement forfaire encontre celuy douz seignur qe si merveillousez bounteez  nous ad moustree et coment il nous ayme de coer.
Et, tresdouce Dame, sicome il semble, jeo puisse dire qe vostre douz leet serroit bon pur mes plaies a  boire, sicome ceaux qe sont plaiés boyvent un poi de save.
Et celle save si est  fait des herbes, et si est tresbone chose a bien garrir et tost, et si ne prent  homme qe poi a un foiZe a la mountance de un greyn, et le mette homme  en ascun licour et le boit homme; et si vert com il entre la bouche, ausi vert  elle s'en ist a la plaie et nettoie tresbien les plaies de lour ordure.
Et ensi  puisse jeo bien dire qe un tout seul goute de vostre chier leet, rna douce Dame, me soeffiroit assez pur garrir mes plaies.
Et bien se poet clamer save par trois  resons: la primer, pur ceo qe c'estoit un de primers signes de nostre salvacion; et l'autre, pur ceo qe, coment qe le douce leet corust naturelement, toutdys  estoit la virginité sauve; et la tierce reson si est, pur ceo qe de ceo douz leet  preciouse estoit alettez et norriz celuy qe tout le monde sauve.
Et ensi par ces  trois resons bien poet homme apeller celle medicine sauve; et bien serroit sauf qe  de celle « sauve » purroit un soul goute sauvourer.
Et bien sai qe de celle meismes  colour isseroit come elle entroit, et cel colour serroit blanke sicome elle est, qe signifie nettetee, et pur ceo bien serroit apropriez a nettoier et bien garrir  les ordes plaies envenymez par dedeinz.
Et pur ceo, tresdouce Dame, jeo vous prie qe vous plese a requer vostre douz filtz q'il voille  avoir pité de moy cheitif, qe sui si durement navrez qe, si jeo n'eie le plustost  eide de cest  noble medicine, verraiment jeo ne siu qe  morte, car mes plaies purrissent sur moi.
Et d'autre part, Dame, jeo siu si  enpirree et si enfiebli de la maladie qe j'ai en corps come devant est dit, qe  trop grante mestier averoie d'estre medicinee.
Et j'ai oÿ dire ces  autres meistrez qe, la ou un homme feust grandement anyenti par maladie ou  autrement uncore, tout ne sentist nul male, mes pur dout de postume et d'autres  mals, si boit homme le leet d'une chevere en May; et dist home qe des herbes qe la  chevere mangeust en May si en prent le leet sa vertue, et les herbes preignent  lour vertuez de solail, et le solail, de Dieuz.
Et puisqe le leet d'une si lede  best come de chevere est si medicinale a malades garrir et as autres garder de  mal, bien deveroit estre noble medicine, riche et bone, le leet de la beal beste - c'est la beste qe ne prent poynt sa vertue del herbe ne de solail, mes de  principale: c'est de Dieux meismes.
Et le leet de chevere ne poet avoir vertue  forsqe tant corne l'erbe en ad, c'est en May.
Et le leet de vous, ma douce Dame, si prent de la sa vertue qe touz jours est en vertues et vertues en luy, siqe  toutdis est May.
A! benoit est en precious le leet de celle debonaire et humble  berbitz de qoi estoit norrez et alettez le tresdouce aignel de Dieux: bien serroit  ceo boire confortant et eidant a garrir mes plaies et le male q'en moy est.
Et par  ceo poet homme bien savoir qe mes plaies sont perillouses et ma  maladie violente, quant jeo serche et bosoigne me chace apres si  chere medicine.
Ma tresexcellent Dame, Seynt Marie, ore ai jeo vous moustree le seinte et le seyn boire qe de vostre  seynt seyn issi, le qele boire me poet sanz faute de tout garrir de mon male et de  mes ordes plaies par dedeinz bien  nettoier et espurger de  venymous venym dont ils sont envenymeez.
Apres cest medicine, covient uncore un autre, qe de vous, douz Dame, ausi covient avenir et sourdre; et  c'est sicom il est coustome a laver ausi les plaies et nettoier par dehors, si  bien come par dedeinz par le beverage.
Tresdouce Dame, ceste laveure ne saveroie  jeo trover si ceo ne feust des ameres lermes et salees qe de vos douz oeux noun  pas degouterent, mes ferement correrent par parfitement grante dolour de coer, et  laveure ceo poet elle bien clamer, car lavez estoit mult sovent en diaux jours et  en trois nuytz tout le douce visage, car de tout celle heure, Dame, jeo croie qe  petite cessoit le fontaigne a coure, qe sourdoit de le parfond dolour de coer, et  curroit luy russeals si reddement aval, qe, solonc mon entendement, il n'arestoyt  al seyn ne a seynture, tantqe desouz le piee a terre venoit; et les mayns n'en  avoient meyns, car  « a la fontaigne qe va sovent, se moille.
»  Et, ma Dame, jeo  croie et fermement le sai de voir, qe la cause de celle sours de celle eawe estoit  pur garrir tieles plaies et tiels mals com jeo ai.
Par qoi il me semble, depuisqe  qe luy meistre myre l'avoit a ceo ordenee proprement et unqes a nule autre chose, jeo siu de tant le plus hardi a le vous, douce Dame, demander et humblement prier  q'il vous pleise de moy doner tant qe jeo me puisse nettement   laver et ouster l'orde venym de mes plaies.
Amen.
De celles lermes qe de  vos douz oeux issirent quant vous, tresdouce Dame, veistes qe les felons ferirent  et donerent grantz bufetz a vostre chier filtz nostre douz  Seignur, et veistez celles douz orailles toutz rouges de bufetz et mult estoient  celles oraillez tormenteez de meynt vileyn repereuce; et, tout ne veistes vous pas  tout, jeo pense bien qe tant en oïstez et veistez qe lermes assez en avoit pur mes  oraillez laver - q'est la primere plaie.
Et grante mestier ai, ma douce Dame, q'elle feust bien lavee, car mult est orde et envenymé de meynt orde et vile  pecché.
La seconde plaie, ces  sont mes oeux qe sont mult ords, sicom jeo en ai un poi devant touchee; et celle  plaie, douce Dame, voillietz, si vous plest, laver de les lermes qe a grande  foison vous isseront des oeux quant vous veistes vostre douz filtz si pitousement  regarder sur vous de ces douz oeux, les quels vous solietz veoir si beals, et  donqes estoient si pitous a regarder, et lour bealtee si deffaite par grant et  hidous turment; et quant ses douz oeux en la teste turnerent et avalerent einz  mult parfond par languisouse mort, adonqes ne fait pas a demander si lermes  isserent par grantz russeals.
De queles, douce Dame, jeo vous prie qe jeo puisse  mes oeux si laver et nettoier de l'ord venym q'en eaux est, qe jeo en puisse  garrison avoir.
Et de tant ai jeo plus grant mestier de vostres, car jeo n'ay  poynt de myens, pur la fontaigne de coer q'est toute secche par male duretee, si  qe jeo n'ai de qoi aroser ne laver mes oeux si noun, douce Dame, qe jeo peusse de  celle plenté de lermes avoir ma part a laver celle plaie.
Et la tierce plaie qe  j'ai a laver grant meister, c'est les narilles.
Et, tresdouce Dame, de ceo faire, en estes vous bien purveue d'assez de grosses lermes qe vous espandistes quant  vous, Dame, veistes le douz nees vostre filtz si ledement escrachez et gettés de  bowe si ledement et si puant, sur ceo nees qe si suef  fleroit et qe si beal et si blank par mesure et de taille si avenant estoit un poi  devant, et donqes estoit si chaungee de colour, de taille et de toutez choses pur  les greves turmentz et peynes, qe vous, douce Dame, ne conustes pas bien, a ceo qe  j'ai oÿ dire, vostre benoit douz enfant, si estoit il deffait et ledement  apparaillee, quant vous l'encontrastes a carfouk.
Et sicome un homme qe va moelt a  ces turnois plus y piert au nees sovent qe autre part, et si pense jeo de ceo bons  seignur qi turnya tant pur nous et venquy le turnoy, et si dure luy estoit la  journee qe ceo eust estee merveille s'il n'eust eu le nees grandement defolez et  debrisez.
Le turnoy estoit pur nous quant il par turment tourna nostre dolour en  joie et venquy mort par mort.
A! Douce Dame, deignetz mone orde nees de ces lermes  si laver qe rien ne y demeure d'ordure ne de venym.
La quarte laveure  coveneroit estre de ma bouche q'est une hidouse plaie mult orde et lede et pleyn  de venym et de quytur; et il me semble abhominable chose a parler qe si vile chose  deveroit estre en bouche; et puisqe le parler est si lede, bien doit estre orde la  propertee, et certes si est il durement orde.
Tresdouz Dame, si orde ne purroit  estre celle plaie, ne tiels Cent mill, qe assez des lermes estoient espandues en  regardant la benoite bouche vostre douz filtz, qe si estoit  hors de sa beal colour et fade de veue et si treseinflez de vileins coups et  bufez, en remenbrante com sovent par si grande joie avietz celle douce bouche  boisee, qe donqes veistes si loyns de vous et si haute qe ateyndre ne pouoiez; de  qoi mult grief vous feust, beale Dame, a tout  ceo veoir et  penser, par qoi jeo siu bien certein qe si grande foison de lermes de vos douz  oeux issirent, qe bien suffiroit et pur assez plus, si plus mestier en out.
Et  trois foiZ parla vostre douz filtz nostre bon Seignur en sa greve  passione, queles trois paroles il me semble, tresdouce Dame, qe mult grande  tristesce vous feust au coer: l'une parole estoit, qe vous greva, quant il promist  sone roialme de paradis a cest meismes jour a un laroun d'estre la ou luy; bien  vous greva, douce Dame, q'il ne vous eust ausi bien ou luy pris, qe meultz  l'avietz deservy et plus estoietz en ferme foy qe le laroun estoit.
Et ceste  parole jeo quide qe espandi assez de lermes.
Et l'autre estoit, douce Dame, quant  il vous comanda a Seynt Johan son chier disciple, et luy a vous sa chere miere.
Bien avietz, solonc mon entendement, grant doel au coer quant cest parole oïstez, car proprement pur ceo savietz qe, puis qe il en autre garde vous mettoit q'en la  sue, en la quel vous avietz tout dis estee, qe le departement de vous diaux  s'aprocheit pur un temps, le qel temps vous sembloit estre mult longe; et sanz  plenté de lermes ne feust mye, jeo croie, ceste parole dite n' entendue.
La  tierce estoit la darreyn et la plus greve: ceo feust quant il rendi l'espirit et  dist: « Consummatum est! » Alas! Douce Dame, triste et dolorous estoietz vous  adonqes et poi vous remenbroit  de sa resurreccion, et pres de  coer vous seoit sa pitouse mort, et bien en l'eure vous fist l'anguisous dolour  par droite reverie oublier vostre foy et guider qe jammes vostre douz filtz ne  reverriez en son bon poynt.
Mes benoit soit il qi la foy en vous par sa grace  apres si fermement afferma a nostre grande bosoigne.
La quinte plaie laver, tresdouce Dame, averoie jeo bien grant meister.
Et a ceo faire, jeo vous supplie, chere Dame, eide et socour de celle fyne eawe medicinale come est celle precious  eawe qe de vos douz oeux si fortment degoutoit.
La quinte plaie si sont mes mayns, qe mult orde plaie est et pleyn de venym; et mult serroit forte a nettoier si le  plus n'eust de qoi; mes a ceo n'ad poynt de defaute.
Car, ma douce Dame debonaire, bien sai qe de vos douz oeux sailli meynte chaude lerme, quant veistes les douz  braz vostre chere et amee filtz si tyrez et si reddement estenduz, les queux douz  braz vous soloient si doucement giser entour le cool, et celles beals douces mayns  si rudement fichez par my tantqe en la dure croice de si grosses clous, qe si  tendrez estoient et si blanches; et donqes les veistes, Dame dolorouse, si  einflez, ses beaux dois qe de si beale taille les avietz veue, qe donqes si pleyns  de sank estoient et si senglentz par dehors qe ceo estoit un grant hidour a vous, douz Dame, a regarder et veoir celes benoites mayns, qe unqes ne firent male, tant  avoir de male, et les queles vous avietz si tendrement gardez et mult sovent de  bon coer boisez pur lour fyn douceour; et ore en avietz si fyn dolour qe merveille  serroit si la foison de lermes grande n'estoit.
Par qoi, ma tresdouce Dame, jeo  vous prie qe vous plese qe jeo cheitif puisse mes ordes  plaies de mes mayns si laver et nettoier de celle grande plenté de eawe precious, qe jeo puisse par la vertue et medicine de ceo avoir garrisson de mes plaies, et  estre hors de peril de la mal mort en la quel jeo sui ore et ai grande temps  estee, par defaut, noun pas de myre ne de medicine, mes de moi meismes qe n'ai  volu pas serchier la, par qoi jeo n'avoie poynt grace de  la trover, sicome droit feust.
Mes ore, Dame, viegne a vous pur quere la bone  medicine; et meultz vaut tarde qe jammes: si vous requere qe la puisse trover a  moy medicinale.
Et a la plaie de pieez  q'est la sisme, me bosoigneroit, tresdouce Dame, grande laveure, car mult ordes  sont et pleyns de venym et si enboweez qe, sanz tresbones medicines, trop fort a  garrir serroient ou nettement laver.
Mes s'il vous pleust, Dame, d'y entremettre  de laveer un si cheitif les pieez, qe si ordes les ad come j'ay, jeo suy tout  certeyne qe jeo troveroie garrisson.
Et ou troveretz vous, ma douce Dame, uncore  plus de ces seyntes lermes? Mult bien le sai: preignetz, Dame, celles qe feurent  tendrement plourez de voz douz oeux pur les plaies de douz pieez vostre chere  filtz, les quels, Dame, vous veistes par grande dolour qe par si rudes clous  estoient a la croice fermement attachez.
Et a qoi faire estoient ils si rudes et  si gros? Jeo ne sai, forsqe pur faire celuy bone seignur de tant soeffrir plus de  peyne; car, mesqe sa volenté y feust, un mult petit clou l'eust asseez fort  attachee, et la ou son plesir n'eust estee, nul si gros ne si forte poet estre  fait qe l'eust illoqes attachee ne retenu: ceo feust plus  amour qe clous qe le tyndrent sur la croice.
Si qe, Dame, jeo vous prie qe pité  eiez de les horribles pecchés de mes pieez - contre vous ne soit dit qe sont come  plaies tresordes et tresperillous - et les deignetz par vostre debonairtee laver  de celle plentee de lermes.
Car poet homme bien penser et savoir qe plenté de  lermes en avoit quant vous veistez les douz pieez si senglantz et si deffaitz de lour blauncheour et de lour bele taille; car le plus de  blank qe y pareust, ceo fuit, jeo croi, les nerfs et les oos: si estreyntez  estoient ces benoitz pieez par tirer et puis par ficher ceo gros et rude clou, qe  tout reversoit la tendre peel ou tout la char de gros de piee desqes as ortels, si  qe rien sur ces precious pieez ne demurra forsqe oos et nerfs.
A! Douce Dame, grant dolour feust ceo a vous a veoir ses douz pieez en tiel plit, qe de si bone  oil les avietz si sovent regardez quant ils estoient tout d'autre manere; et les  nerfs et oos qe demorez estoient n'estoient pas demorez entiers, einz estoient les  oos percez mult reddement de le rude clou qe par my passa, et les nerfs, qe ne  feurent pas entiers, ceo poons nous bien penser, car durement estoient estenduz et  estreyntz.
Et, Dame, tout n'eussetz vous autre encheson de plorer qe soulement pur  les douz pieez de vostre cherement amee filtz qe vous veistes si enbowés quant il  ala en la chanele de la rue, en celle orde et puant bowe, portant celle pesante et  dure croice sur ses tendres espaules et tout n'eust il eu nule autre male ne  vileynie, si eust il estee mult grevous a vostre coer, douce Dame, d'avoir veue  ses douz pieez si ledement defolez, les quels vous avietz  sovent si doucement entortilez et tenuz par grant chiertee en vostre seynt geron.
Et donqes le veistes aler vers sa mort dure et horrible si grant pas et si  ignelment, q'il n'esparnyoit riens ses tendres pieez a marchier sur les pieres et  en la bowe.
Certes, ma douce Dame, n'eust estee ceo qe apres vient de dolour  grande matire, ceo eust estee assez grant pur en avoir quyli assez de lermes de  coer et espanduz hors as oeux.
Mes puis vient le darreyn dolour de la quele j'ai  devant parlee; et tant estoit cel grante et hidous, qe toutez autres ne sont qe bien petitz contre telle; si qe, tresdouce Dame, il  tout pleyn suffist pur moy laver un soul goute, dont tant en avoit qe nul homme  nombrer ne la purroit; et noun mye ne me suffiroit pur ceo qe petit mestier en  eie, einz en ai mult grant, mes pur la grande vertue q'en celle douce liquor est  et la grande puissance.
Par qoi jeo vous prie, ma tresdouce Dame, q'il vous plese  qe jeo me peusse de ces seyntez lermes si laver et nettoier la orde plaie de mes  pieez qe elles soient en voie de garrisson.
Tresdouce Dame la benoite  Virge Seinte Marie, uncore est la septisme plaie a laver, q'est la plus orde et la  plus venymous et perillouse de toutz les autres.
Et c'est le coer de moy  mescheant, q'est si envenymee de pecchez et si mortelement navrez qe certeynement, Dame, si ne soie eidez temprement, jeo siu perduz tout outre.
Car nule emplaistre  ne oynement ne me purroit eider a garrir la plaie sanz un fyne bone laveure qe  purroit ouster tout l'ordure qe envyron et souz la plaie est  et par dedeinz entrez bien parfonde.
A! Dame, purroie jeo pur nul bel priere fyner  a si haute medicine come de tresdurement salés lermes qe de vos douz oeux si  dolorousement plorastes, quant vous veistes vostre tresbenoit filtz estre feruz  d'un rouillee lance par my le benoit costee tanqe au coer douz et debonaire.
Et ne  mye soulement au coer, mes par my celui humble coer tantqe a l'autre costee.
Et  ceo n'estoiet mye bourde a vous a veoir le tresprecious sank de coer vostre douz  filtz raier si habondaument hors de celuy costee debonaire tantqe vous, Dame, en  estoietz tout diaspree de son sank, si pres esteietz vous.
Et ensi come est d'une  plaie, plus pres q'elle soit de coer, plus en est perillouse; et bien purroit estre q'en les autres lieus par devant nomeez, une  plaie ne serroit mye mortele, mes si tost come un plaie si touche au coer, ne soit  elle ja si petite, elle est mortel.
Et celle meismes plaie qe ne serroit mye  mortel en les autres lieux, mes serroit curable, si elle toucheaste au coer, mortele serroit et incurable par tout reson.
Et sicom, tresdouce Dame dolorouse, vous estoietz de celle mortel plaie de coer mortelment naufrez al coer del espee  de dolour, jeo vous prie, ma Dame, qe de celles lermes le malveis coer de moy soit  si lavee et relavee et tant et si sovent plongee einz, qe ceo coer peusse tout  fondre en lermes et coure hors a mes oeux.
Et bien par reson deveroient estre  celles preciouses lermes de vous, Dame, medicinales a ma plaie laver de coer, si  nule laveure purroit eider.
Car celle eawe si sourd primerement de nostre freile  coer, qe par reson estoit incurable; et puis de coer le douz Jesus corust, dont le  coup estoit par reson incurable; tantqe elle corust en coer  de vous, ma douce Dame, et ausi par reson la elle estoit mult incurable, et plus  de vostre entente meistes et de cure a morir qe a garrir; et ensi il me semble, tresdouce Dame, qe plus noble licour je ne purroie poynte trover nule part a laver  mon coer, qe si perillousement est naufrez.
Et noble et durement bon coveneroit il  estre qe par mye si preciouse lieu coert, com par my diaux si douz, humbles et si  pitous coers com le coer de vostre filtz et le vostre.
Et ausi bien est la plaie  de mon coer incurable par toute reson, siqe celle douce laveure, il m'est avys, me  serroit trop estable et bien aproprieez a mon male nettement laver.
Et pur ceo qe ascuns  purroient dire qe eawe n'est mye bon a plaies laver, et qe meultz vauroit vyn blank, pur ceo vorroie jeo comparer la douce Virge a une  grape de reysins q'est issue de la vigne de Jessé.
Et sicome la grape qe haut  crest ad plus de la chalour de solail qe les autres qe cressent desouz en l'ombre, et pur ceo plus meur devient, siqe de meures fait homme vyn et des autres  vertjous; cele meure grape qe si haut creust et si pres de solail, dont elle  prist par la chalour sa meurtee, c'estoit la tresbenuré Virge qe au plus haut de  la vigne estoit cressante, et par la chalour del ardant amour de Dieux elle  devient si meure, qe quant des autres grapes qe cressoient en l'ombre ne venoit qe  vertjous, de celle bon grape venoit bon vyn.
Et c'est a dire qe quant le douz  Jesus feust mort, toutes les grapes qe cressoient en l'ombre perdirent lour  vertuez de meurer, car la chalour lour failloit de solail, si  qe nul vyn ne se pouoit faire forsqe de la grape qe ne perdi poynt la chalour ne  la vertue de solail.
Et c'est ensi a entendre qe a celle heure qe umbre estoit par  mye tout le monde et sur toutz les grapes, ausi bien de la vigne Jessé come de les  autres, forspris celle grape sur quel le solail lusoit tout dis: c'estoit la douce  pucele q'estoit si pleyne de grace pur la chalour de le tresardant amour de sa  dous filtz, q'elle devient mult meure, siqe de luy en poit homme faire vyn, quant  de touz les autres ne poit homme faire si vertjous noun.
Ceo estoit quant tout la  vertue de solail estoit en luy; qe vaut tant a dire come toute la foy de Dieux  estoit enlumynee en luy et en nul autre.
Benoite doit estre clamee celle bon grap  qe si meure devient par ceo qe si pres cressoit de solail et si haut en foy, qe si  chaude estoit le ray de solail, qe un ardant amour si entroit en celle grape, qe  si tresmeure la fist, qe quant elle estoit myse en pressour de dolour, elle nous  engetta si preciouse vyn de ses douz oeux, qe celuy a qi  cest vyn ne purroit savourer est en malveise poynt, et les plaies serroient trop  perillouses et trop pleines d'ordure qe ceo vyn ne purroit nettoier par laver; et  ceo vyn estoit blank come de mult cleres lermes et a grande foison come d'un grap; et ausi grande est la bosoigne pur tant de plaies laver et si ordes.
Et pur ceo qe jeo dis  devant qe de nostre frele coer sourdy primes et corust celle preciouse eawe, ceo  estoit de la mordure de Adam de la pome q'il priste de Eve; et de celle mordure  vient la mort dure a le douz Jesus et de la pomme q'il prist  de la Seinte Marie, ceo estoit la humanité qe de sa douce miere prist, laquel  n'est pas encontre la Deitee d'assez tant come serroit un pomme encontre tout le  monde - ne quantqe Dieux unqes fist n'estoit de mult assez si grante chose com il  meismes estoit en sa seinte deitee.
Et pur ceo di jeo de la pomme qe Jesus prist  de Marie: ceo estoit nostre humanité.
La douce Dame en prist toutes les dures  peynes de mort, et plus durez estoient les peynes qe de nul autre mort ne serroit  forsqe celle mort qe toutz autres mortz passoit en viletee et en peyne sanz  comparison.
Et celle douce mort nous ad deliveree de la dure morte qe dure et dura  sanz fyn et plus dure qe nul endurer purra.
Et celle douce Virge qe entreprist la  peyne pur nous, benoit soit elle de son filtz, et son filtz de sa miere, et nous  de touz diaux.
Et il m'est avys de celle douce Dame q'elle endura tant de peyne  pur nous, qe nous en devons bien estre quytes et nomement de peyns d'enfern.
Car  il me semble q'elle en eust pur cause de nous de plus grandes: ceo estoit q'en ses  peynes tant desirroit a morir et ne poit, mes vivoit morant  en peynes.
Et tieles sont les festes d'enfern, l'anguisouse mort de luy douz Jesus  et la dolorouse peyne de la benoite Marie: qe nous touz Cristiens garde de  l'anguisouse mort et de la dolorouse peyn d'enfern, et nous meigne a la delicious  vie et a la parfite joie de paradis.
Amen.
Ore, tresdouz Dame, jeo, mesqe il plese a vostre douz filtz et a vous, retournera a ma matire, si jeo  puisse avoir grace de la trover.
Et si jeo puisse bien fleirer, jeo la troveroie  mult bien par la puour; mes jeo ne doute qe jeo soie si  enreumeez qe jeo ne puisse my a droit flerir ne sentir l'orde puour q'est de la  plaie de mon coer, q'est si treslede et si purré qe, sanz faut, Dame, jeo ne  puisse sanz l'eide de vous estre nettoiez ne lavez; et mult abhominable chose  serroit et vileyne, a venir en la presence le noble Meistre si orde et si puant, car ceo n'est pas pur gaigner son payn qe ceo meistre me deveroit garrir: come un  bon seignur, il le fait per droit charitee, siqe de tant me doie jeo, Dame, plus  peyner d'estre si net come jeo puisse estre, siqe jeo ne soye mye abhominable en  son regarde.
Et uncore ai jeo de tant le plus mestier de venir beal et nette par  devant luy, pur doute q'il ne lui soviegne de les grandes forfaitz qe j'ai fait  contre ceo bon seignur, et si sovent et grevement coroucee.
Si qe, douce Dame, jeo  vous prie qe vous me eidetz a laver si mes dites plaies de celles lermes qe vous  si largement espandistes entre nous et par cause de nous.
Et me covient qe jeo die  qe nous estoions cause de ceo; pur ceo ne nous haietz mye, Dame, tant, qe tant de  peyne vous feismes, qe vous nous lessetz ensi perir par defaut de celle douce laveure, mes eietz pité de nous et le nous pardonetz, douce Dame.
Et ne soietz mye escarce de celles ameres chaudez lermes qe si  largement vous aboundoient.
Et sicome le vyn doit estre un poy chaud pur laver les  plaies, si estoient les lermes chaudes un poy, et outre  mesure, et mult amereez, et de tant sont meultz apropriez a laver et nettoier  mes plaies qe si outre mesure sont ordes et venymez.
Ore vous ai jeo moustree, bele douce Dame, de qoi jeo averoie mestier d'estre lavee; de quel preciouse  laveure vous en estes puissante: et c'est pur mes plaies garrir, ou a meyns laver  et nettoier, si qe par ceo, et par le treseinte et precious oygnement qe doit  apres venir, si plest a vostre douce filtz, nostre bone seignur et meistre, jeo y  voie ma garrisson.
Et jeo vous prie, tresdouce Dame, qe tant et si doucement le  voillietz requere, q'il le voille bonement et qe luy plese qe des mes ordes plaies  jeo puisse en celles nobles medicines trover santee et garrisson.
Et ausi, douz Dame, tant  ne voillietz mye penser de plaies laver qe vous oublietz le cheitif corps de moy  qe en grande enfermyté gist, sicom devant est dit, mes tant faitetz qe jeo soie de  touz mals delivrés et nettee encontre la venue le grant meistre et encontre pur  moy bien refroider de la tresgrandisme chalour q'est en moi come continuel, la  quel est bien desnaturel chalour et perillouse durement: c'est la chalyn de pecché  qe me tient si fort et si continualment qe le peril de mort est trop grant, et  trop desnaturel est, qi bien saveroit voir les grandes naturesces qe luy douz  Jesus nous ad moustree bien sovent - et uncore avons grande bosoigne et pur nostre desnaturesce q'il ne cesse pas de la sue.
Et, douce Dame, requeretz le toutdis ceo pur nous.
Et quant un malade en si  grande chalour gist, riens ne luy poet tant eider come chose qe lui puisse  un poy refroider; et le refreschement le confort mult et  enchacee sovent le malveis chalour, si qe la malade en devient tout seyn et en  bone poynt.
Ore, jeo croie qe ceo qe homme plus communalment donne a malade pur  soi refroider par mesure quant il est trop chaud, c'est une eawe qe homme appelle  eawe rose; et ensi est appellee pur ceo qe de roses est elle faite.
Et de rouges  est elle plus fyne qe des autres; et, tout soit elle faite de rouges, si est elle  en luy meismez clere et blank, et riens ne se resemble la rouge rose, fors qe par  l'odour.
Et coment homme fait celle eawe rose, sicom jeo meultz le sai, jeo le  dirrai.
Il est voirs qe quant un  homme voelt faire celle eawe rose, il prent bone quantité et lesse flestrir avant  q'il les mette en oevre; et en diaux guyses la poet homme faire: l'une par la  chalour de solail, et l'autre par chalour de fieu; mes meultz est preisee celle de  solail pur plus fyn.
Celle qe par le solail  est faite si est ensi: Homme prent les roses et le pent homme par un fil encontre  le solail en un vessel de veer qe soit beal, cler et net, si qe la chalour de  solail puisse ferir sur les roses qe en mye de poote sont penduez, et faire  degouter de rouges roses beal, blanche et clere eawe.
Et tant purroit de roses  degouter qe le vessel serroit si plein qe, la ou il serroit estopee qe le eawe ne  poet pas issir, il covendroit  briser par la  tendresce de veer ; mes, qe la poote lerroit d'estoper, l'eawe saudroit quant trop  pleine serroit, par la ou les roses entrerent ; et par la le versons hors, quant  mestier est pur eider as bosoignous.
Et plus ne sai jeo de  celuy qe par le solail se faite.
Et ore dirrai de celle qe  par fieu se fait : home prent les roses toutz fresches et les mette homme en un  chose de plomme qe homme appelle un heaument ; et celuy heaument, ou toutz les  roses, si mette homme sur le fieu ; et ensi par la chalour de fieu si court hors  l'eawrose ausi en un vessel de veer, et en ceo veer le gardons tantqe mestier en  eit.
Et donqes si le prent  homme et moille les temples pur attempler les sens de la teste ; et l'odour si  conforte moelt.
Et ausi l'en prent et si moille homme les paumes de mayns et de  pieez et ausi sovereynement la poitryne, qe moet conforte le coer quant il gist en  celle male chalyne ; et ensi par ceste eawe de roses qe tant est confortant a  malade, si en devient tout pleyn garriz et en bon poynt.
Certes, tresdouz Dame  Seinte Marie, solonc mon petit avys, il me semble qe ceste eawrose puisse jeo bien  resembler a voz douces lermes, car, sicom j'ai dit devant qe homme prent de roses  un bon quantité et toutz flestriees et les mette homme sur un fil, qelles sont  celles rouges roses? Ces sont les hidouses et senglantes plaies de Jesus, qe  feurent tout mys sur un file - c'estoit le fil Seinte Marie qe vous, douce Dame  Seinte Marie, par la grande humilité qe en vous estoit, ceo doux fil en voz douz  flanes doucement filastes.
Mes qi afila celles rouges roses  sur le fil blank? Ceo estoymes nous, peccheours, qi par nostre grant pecché meymes  sur vostre fil, Dame, et feismes tant de plaies et tant de peynes soeffrir et de  grandes hontes et les afilasmes ausi espessement ensemble come les roses sur un  fil deyvent estre fileez.
Et celles plaies estoient primes  espanieez contre le solail et puis toutz flestrieez deviendrent, et donqes les  mist homme en oevre.
Ceo estoit, Dame, qe en my vostre coer estoient pendues  celles rouges roses qe degoutoient mult fort et tant qe, si le vessel de veer ne  feust estee overt pardesus qe la eawe en poet sailler, il eust sanz faute brisee  le vessel de veer qe si net, si beal et si cler doit estre : c'est le coer de  vous, douce Dame, qe autiel est proprement.
Et tendre est, mes adonqes uncore  briser ne pouoit ; et ceo feust qe par la ou les goutes entrerent, par la isserent  quant trop einz estoit.
Et ces feurent, Dame, voz douz oeux par les qels vous  entra en coer tant de dolour pur les peynes qe vous veistes vostre doux filtz  soeffrir ; et par illoqes s'en issi cele eawe rose, car trop pleine estoit la  poote - c'est le coer tendre qe trop pleine estoit de lermes, qe si fortement  corrust hors et nomement tarit come la douce fiole geust a terre tout a long : ceo  sai jeo bien qe sovent ensi fesoit quant vous, douce Dame, jeustes paumee, sicom  bien sovent feistes, et adonqes pout bien coure hors par grante russeaux.
Et en autre manere ausi  filasmes noz le doux fil, et ceo estoit de la lance dont le fer estoit l'aguile qe  passoit par my la rouge Rose ; et primer la blanche, c'estoit la blanche douce  peel du costee douz Jesus ; et puis les rouges, c'estoit primes la treseinte char  et puis le precious sank, et apres, le tresdouz et humble coer, par mye queles l'aguile tout outre passa et grandement de fil - c'estoit  de fust de la longe lance qe passa ou le fer grante partie, solonc mon  entendement.
Et cestes roses ou toutz les autres, douce Dame, estoient en vostre  coer, qe degoutoient mult fortement pur la chalour de solail  qe se feri sus par mye le veer.
Le chaud solail estoit le tresgrande et ardant  amour qe par mye ceo coer entroit et lusoit du solail - c'estoit de Dieux tout  puissant qi l'avoit si enlumynee de sa grace - et si estoit l'amour si ardant et  si chaud, qe bien par grant foison degouta l'eawe rose en la fiole.
Et, tout  estoient les roses rouges, et la eawe qe en vient estoit blanche et clere ; et si  estoient les lermes blanches et cleres qe de rouges plaies vindrent.
Et sicom j'ai  dite cy devant qe riens ne resemble l'eawe q'estoit si clere et si blanche q'ele  deveroit venir de les rouges roses, forsqe par l'odour, c'est a entendre ausi qe  les blanches cleres lermes qe vindrent de rouges plaies ne resembloient pas forsqe  par dolour.
Et entre l'odour et dolour n'y a qe petite difference de changement  de diaux lettres - c'est de d et de l - , siqe jeo puisse bien dire  qe les lermes de celle douce Dame, coment q'elles estoient cleres et blanches, eles par grant dolour resembloient a les rouges plaies de son benoît filtz et plus  resembloit son dolour a sa mort qe ne ferroit nul autre dolour et mort a celle  dolorouse mort.
Et, tresdouce Dame, desicome l'odour de mon orde et vil puant  pecché est uncore tout dis en moy, jeo vous prie et requere qe tant deignetz prier  et requere pur moy qe l'odour me soit tournee en dolour, qe jeo peusse changer de  d a l - c'est de la dolour d'enfern a l'odour de la joie de  paradis.
Ore vous ai jeo moustree, tresdouce Dame, coment homme fait l'eawerose par le solail.
Et de celle qe vous ensi faites, Dame, sicome pardevant est dit, nous  deignetz entre nous malades, qe gisons en la chaude maladie  et continue, refroider et attemprer, siqe nous y treussons alegement, Dame, de nos  mals, par la vertue de celle tresfyne bon eawrose.
Et qe jeo ne soi pas oubliee  entre les autres, douce Dame, car si grant mestier ne poet nul avoir d'estre hors  de la grandisme chalour mult ardant en pecché, en qoi jeo siu continualment nuyt  et jour.
Et nepurquant, certes, uncore ai jeo si grant espoir en le bone meistre  et en vous, douce Dame, et en la vertue de les preciousez medicines, qe ma maladie  ne purroit estre si perillouse qe jeo ne garrisse bien et a poynt, mesqe jeo  feusse bien pacient et eusse grace de cy en avant de moy bien dieter et meuz  abstiner de choses qe ly male aggrege qe jeo n'ai tantqe ore fait - c'est du  pecché, q'est tout mon male.
Tresdouce Dame, quant les  roses feurent sur le fieu, bien en corrust de vous l'eawerose, qe estoietz le  heaument de plomme.
Les roses qe sur le fieu estoient mises, c'estoient quant  vostre douz filtz, nostre salveour et nostre bon seignur, apres sa mort s'en ala  en enfern, tout chargee de rouges roses et mult fresches, et la estoient elles  myses sur le fieu ; et qe les mist la? Certes nous, pur noz pecchés ; et puisqe il  ala pur noz pecchés apres sa mort, il semble bien qe nous en sumes quites, ne ja  nous ne covenera y aler apres nostre mort, si nous ne volons tout de gree, et nous  suffise a morir une foiZe et puis vivre toutdis sicom luy douz Jesus  fist et fait et ferra : il morust et il vist et toutdis vivera ; et ensi poons  nous touz faire si nous volons, et si nous soions sages nous le ferrons, par la  seynte grace de Seynt  Espirit: quels grace, Dame, a vostre requeste nous ottroie  la Seynt Trinitee.
Ore, a nostre matire.
Les  rouges roses qe le douz Jesus apporta sur la fieu, c'estoient les rouges plaies de  qoi nous l'avions chargee bien pensantement; et estoient celles plaies toutz  senglantz fresches.
Et tout dis come celles roses estoient sur le fieu avant dit  pur nous trere de fieu, sicom sa volenté feust, et meultz deservy feust qe gettee  nous eust en fieu, hors de vos, douce Dame, corrust l'eawe rose a mult grande  plenté de vos douz oeux, come de heaument pardevant dit.
Et sicom le heaument est  de plomme, de tant plus vous resemble, Dame, qe si pesante estes comme plomme; et  le noune de heaument poez ausi, Dame, avoir par reson, car a celle heure aviet le  heaume en la teste, et toute armee estoietz en ferme creance de la foy et nostre  gardeyne et defenderesse un jour et demy, qe sanz vous, ma Dame, nous eusseons  estee touz perduz par defaute de foy, de qoi, Dieux merciz, vous estoietz armee et  toute a pleyne garnye pur nous governer et garder en l'absence de vostre douz  filtz, en son lieu; et ensi, ma tresdouce Dame, il m'est avys qe assez y deveroit  avoir de celle eawe rose pur refroider et refrescher touz les malades de monde.
Et  puisqe tant en y a, pur Dieux, ma douce Dame, ne soietz pas si dangerouse ne si  maucortoise qe vous ne noz en deignetz doner par charité, noz qi languisons en  la perillouse chalour de pecché.
Ceo die jeo plus pur moy qe pur autre, car meultz  conoise ma maladie qe nul des autres, et meultz est a conoistre, car plus  grande et plus violente est qe de nul autre; siqe, tresdouce  Dame, eietz pité de moy qe ne siu qe mort si jeo n'eie  temprement attemprement de ma chalour par celle fyne et bon eawrose dont tout le  monde est arosez.
Le quel precious rose  estoit desus celle lance afilee; et, come elle crescoit haut al somet de roser et  come elle estoit espanie a large contre le solail, et de colour si fresche plus qe  nul rouge rose en May, bien en deveroismes avoir grande pité de ceo bon seignur qe  riens n'avoit forfait, et haier nous meismes et nomement noz vils pecchez, par qi  forfait tout ceo avient qe tant d'ameres lermes vous fist espandre; et qel  mervaille, douce Dame, estoit ceo! Si vous espandistes assez de celle eawerose  quant vous l'y veistez si afilee sur le rude fil - ceo estoit la maugratiouse  lance oue tout le fer come aguyle, mes plus lourdement et assez plus ferement  passa par my la benoite rose de tout le monde qe aguile ne fait un autre rose.
Et  si crescoit haut sur le Roser au somet - c'estoit qe si haut estoit celuy douz  Jesus et si haut mys sur la croice qe tant n'estoit pas qe le douz seignur avoit  lieu sur qoi il poait sa benoite teste reposer.
Et large estoit espanye celle  seynte rose contre le solail, voir si large espanye estoit le douz Jesus sur la  croice qe tout desrumpi veynes et nerfs et la tendre douce peel, qe le grant  espanissement de bras, de mayns, de jambes et de pieez estoit si merveillous et si  large, qe c'estoit bien grant hidour a veoir a vous, douce bele Dame.
Et contre le  solail estoit celle noble rose espanye: le solail estoit Dieux le Pier du ciel qe  seoit en la magesté de sa deitee, et plus chaude en amour qe  solail en estee lusoit sur nostre cheitive humanité par droite pité de la douce  Rose qe si durement espanie estoit pur nous et si coloree de sank si tresvermeil  qe, certes, Dame, ceo n'est mye merveille si vous en avietz  de doel grande plentee.
Car, ne vous eust il plus touchee qe ne fist as autres, si  siu jeo bien seur qe assez de mal vous eust cele pitouse mort fait, et assez de  grosses lermes avoir fait couler aval celes douces joues; ore dont, puis, Dame, qe  ceo estoit vostre propre filtz si douz et si chier, alas! qi purroit penser ou  ymaginer la dolour et les peynes qe vous, ma douz Dame, endurastes, ou la centisme  part de la quantité de lermez nombrer qe de vostre dolent coer marry, Marie, mariee, miere et virge, hors a vos douz oeux asprement corrurent; siqe jeo vous  prie, ma douce Dame, qe de celle preciouse eawrose jeo me peusse si refroider de  ma male chalour qe me tient, qe jeo en peusse trover de ma maladie allegeance, et  qe jeo peusse mes temples moillier pur attemprer les malveis esperis de la teste, et au nees pur avoir l'odour, com dist est pardevant, a mettre le d en lieu  de l, et ensi la fleirer; et as mayns, as pieez, et sovereinement a la  poytrine bien moillier pur le coer conforter et ouster la chalour qe tant luy  greve et confonde; et par le vertue de celle douce eawrose, jeo peusse trover  parfite esperance de garrisone ou les medicines qe cy apres s'ensuent a tout sus  garrir les ordes plaies dont jeo siu navrez perillousement et de la maladie dont  jeo siu si durement desheitez.
Amen.
Outre touz meistres si  doit homme bien celuy meistre clamer qe toutes meistries ad  fait et a qi nul meistrie est meistrie.
Et de ces meistries n'est nule autre  meistre, car il ad fait si bien les meistres come les meistries.
Dont, qi averoit  mestier de meistre, meultz vauroit celuy quere qe nule autre; et trop loynz ne luy  covient mye quere, car, ausi grant meistre com il est, au  meyndre appele qe nous le volons appeller il vient et s'entremette voluntiers de  nous quant nous avons bosoigne; et c'est sovent - voire si sovent qe c'est toutdis  - qe nous avons de ceo meistre mestier, et ausi prest est il de nous eider et  venir par une sohait en coer com nul autre serroit par un bele priere ou pur une  grant bienfait.
Trois condicions serroit et est mestier qe chescun meistre eie pur  son pacient a garrir: poair, savoir et voloir.
Et sanz ces trois choses ne poet  riens valoir ceo q'omme faire poet; et la ou une de ces trois condicions fauroit a  une meistre, petite vauroit sa meistrie, car la ou il eust le voloir et le savoir  et n'eust poynt le poair, riens ne serroit; et ausi, tout eust il poair et savoir  et luy failloit voloir, uncore ausi riens ne vauroit; ne ne ferroit poair et  voloir sanz le savoir; si qe, a dire briefment, la ou les diaux serroient sanz le  tierce, ceo ne serroit riens, ou l'un sanz les diaux.
Et, tout purroit homme  trover trois meistres et qe chescun de ces trois meistres eust sanz plus un de ces  condicions, uncore ne serroit ceo pas seure chose, car a peynes se vorroient ou  saveroient ou purroient ces trois meistres sovent acorder, sicome sovent avient  entre tiels meistres nomement.
Mes qi purroit trover trois meistres  qe feussent touz d'un acorde et come tout une, et coment qe les trois  condicions pardevant dites soient diversement aproprieez entre ces trois meistres, pur ceo n'est il pas qe chescun soit meistre de toutes trois; c'est a dire qe nul  de trois n'est qi ne poet et siet et voelt, et tout sont en une purpos mult bien  affermee.
Ceaux trois meistres jeo ne saveroie ou trouver, si noun en la Seinte  Trinité, le Pier et le Filtz et le Seynt Espirit.
Ceaux trois sont ne mye come  tout une, mes sont tout un, c'est a dire trois persones et  tout une soul Dieux.
Et en ces trois qe sont tout une si sont trois condicions  departies entre eaux, et si n'est nule qe tout n'eie, mes apropriee est  proprement au Pier la puissance, au Filtz le savoir, et a le Seynt Espirit la  volenté.
Et ces sont les trois choses qe coveneroit, sicom devant est dit, au  meistre - voloir, savoir et poair - , et veetz les cy qe sont meistres et pleins  de celles condicions et sont tout un: le Pier est tout puissant, si qe en luy ne  poet failler nul poair; le Filtz est reempli de touz sens, et ensi en luy ne poet  failler nul savoir; et en le Seynt Espirit est touz gracez et bontez, et a ceo  s'ensuit voloir touz biens; et touz poent et sievent et voillent, chescun par eaux  et touz ensemble en un Dieux - c'est la treseinte Trinité, a la qel nous touz  Cristiens soions recommandez en la puissance du Pier, en le sen et en la mercy de  Filtz et en la bone volenté et grace de Seynt Espirit.
Et mult serroit durement  navrez et malade qe ces trois meistres ne purroient, ne saveroient, ne ne  vorroient garrir: trop serroit malestruz et trop serroit en  sa defaute, si come tout pleine de pacientz sont qe nient ne voillent faire ceo qe  luy meistre comande, mes font lour desir, et pur ceo se perdent sovent et se  tuent.
Le tressovereyn meistre de meistres doigne grace a nous touz qe sumes si  navrez et si deshaitez, qe nous n'eions jammes poair, savoir, ne volenté de faire  riens contre les comandementz de les trois meistres devantdites; et ceo qe nous  avons a l'encontre fait, crions mercy, et garriz sumez.
Et a ceo faire, prions  celle Seynt Trinité qe nous eions poair, savoir et voloir.
Amen.
Ore a vous, tresdouz  Sires Jesus Crist, jeo viegne come a celuy meistres qe de celle Seynt Trinité  avetz poair, savoir et voloir: le poair avetz sur toutz choses, le savoir de toutz  choses passez et a venir; le voloir de nostre salvacion bien piert et si  apertement qe jeo n'en cure plus parler a ceste foiZe.
Et ausi fait  le poair et le savoir, siqe puis qe j'ai trovee le meistre qe ces trois condicions  ad en luy, donqes ne me faut qe les medicines, et par le conseil de vous, mon doux  meistre tresdouz Jesus, jeo me vorroie, si vous plest, desoremes governer.
Car, douz Sires, vous conoisetz mon poure et cheitif estat meultz qe nul autre, ou qe  moi meismes ne face.
Par qoi, Sire, jeo vous prie qe riens de ma volenté en soit  fait, car plus desir jeo tout ceo qe me poet grever qe ceo qe me purroit eider; et  c'est la condicion de malade, mes celle condicion, douz Sire, oustetz de moy par  vostre seynt grace et mercy, et voillietz qe celles douces medicines qe j'ai  prises icy devant - sicome il me semble qe prisez les ai, car jeo trove de mon male un partie d'allegeance, la vostre mercy; et merciee soit  de vous, douz Sires, la douce benoite Virge vostre treseinte Miere, nostre douce  Dame, qe droit par pitee q'elle de moi avoit, jeo espoir q'elle me eit visitee de  sa grace et enboiree de les preciouses boires et lavez mes plaies de celle  tresdigne laveure - si qe, tresdouz Sires, jeo vous prie qe, depuis qe celle douce  medicine si est, solonc mon espoir, ensi commencee en moy, qe jeo puisse avoir le  remenant de ma garrison de vous: c'est le preciouse oynement q'est certes si  precious et si noble qe par grant doute jeo le deveroie desirrer ou oser de ma  orde bouche nomer une soule foiZe; mes pur ceo qe jeo sai bien q'il  est si tres digne et si preciouse et si droitement fyn qe riens n'enpeirer le poet, et qi touz mals amender poet et garrir, si me  face jeo hardi, douz Sires, a demander et a bouter et appeller a vostre porte, en  espoir d'y trover entree, solonc vos graciouses promesses ancienementz faitz a  nous de vostre benoite bouche.
L'oynement est vostre  treseinte precious sank benoit qi estoit si largement espandu pur nous.
Et pur ceo  qe celuy precious et noble oynement estoit proprement ordenee pur nous et pur la  playe de pecché principalment oyndre et garrir, par celle reson le demande si  baudement; et ausi pur ceo qe la primere semence de qoi cel oynement feust fait si  estoit semee sur nostre terre, et bien sembloit la terre plesante a la semence et  bien acordante quant si bien multiplioit qe autant de double rendoit.
La nostre  terre est nostre humanité, en la quel estoit semee trois goutez  de sank sanz plus; de queles trois goutez avynt doublez qe puis  degouterent pur nous.
Et celles trois goutez de sank feurent semeez en coer de la  benoite Virge Marie nostre douce Dame, par la volenté de Pier et le consentement  de Filtz et la divine grace de Seynt Espirit, et le douz Jesus conceu par ces  trois goutes, qi puis rendi par ces trois Cent Mill ou plus, ceo croie.
Et, sicom  j'ai dit devant, bien sembloit la terre acordante et plesante a la semence qe tant  de doublez rendoit.
Certes plesante purroit bien estre celle douce Dame a vous, tresdouz Sires; mes acordante ne purroit elle mye estre a vous, forsqe par la voie  de humilité, car trop cheitive estoit nostre humanité d'avoir acordé a vostre  treshaute Deitee, si n'eust estee celle bone humilité qe vostre haute Deitee fist  si bas descendre, et nostre pour et bas humanité si haute mounter, et par cella en  tresbenoite et douce pucelle acordantz feurent, par qel  acorde nous feusmes acordeez de touz desbatez et descords.
Et pur ceo me  acorderoie, tresdouz Sires, si vous plest, de celuy precious sank qe vous  espandistez pur moi a prendre pur oynement et oyndre mes plaies qe si perillouses  sont qe jeo ne saiche, Sires, si jeo puisse tant vivre qe j'ai devisez les  medicines qe me serroient mestier a garrir, mes vous, beau douce Meistres, qe  conoisetz mon poure fieble estat meultz assez qe jeo meismes ne face et com poy  doy cy vivre et quant morir, si qe sur eaux diaux meistrez hastietz vous solonc  ceo qe avys vous serra, ensi tout foiZe qe jeo soi si a temps garriz  qe jeo ne meurge mye de la mort qi mort les mors a mort.
Tresdouz Sire Jesus  Crist, pur doute de celle male morte, jeo viegne a vous come a sovereyn myre et en  qi sont les propres medicines toutes celles qe au bosoignous covient.
Et pur amour  deveroie jeo uncore plustost venir a vous, Sire, si jeo seusse nul bien; mes, pur  ceo qe nul bien n'ay, nul bien ne sai.
Et sicome sovent avient qe luy homme est  par fieblesce de naufreure ou de maladie si hors de sens qe nul bien ne siet, mes  male ferroit s'il pouoit - et c'est une frenesie de qi homme est mult sovent en  peril de mort - et qei ferra donqes luy meistre? Il prendera une rouge cook et le  fendra et deffaira tout - et le tirera en large, et tout chaude ou tout le sank  le doit homme mettre sur la teste au frenetik et ou toutz les plumes, et par celle  medicine est luy homme sovent garriz de la frenesie.
Beau Sire Dieux, jeo sui  luy cheitif frenetik qe ai estee et sui si fieble de mes plaies et de la  maladiede  corps, qe j'ai si perdu les sens et la memoire  qe jeo ne sai nul bien faire, mes male saveroie jeo bien faire, et ferroie plus qe  jeo ne face si jeo poie, et assez plus legier chose est a moi faire male qe bien; care certes jeo ne sai quant jeo feisse bien sanz ascune espice de male, mes  sovent ai jeo fait mal sanz nul colour de bien.
Et de cest maladie serroit  bosoigne a penser avant qe homme se entremiste des autres, car petite vauroit la  medicine des autres mals, la ou ceste ne feust amendé.
Le Cook qi doit estre  ensi mys sur la teste tout fendu et deffait et tout en large  ou le sank tout chaude et ou toutz les plumes, c'est le benoit Cook qe nous chanta  le jour, quant nous feusmes en oscurteez et en tenebres.
Et pur ceo qe la chanceon  nous estoit bon, si nous deust il prendre pité de tant le plus a deffaire si  pitousement celuy Cook, et par si grant anguise tuer; mes, puis q'il est mort et  qe c'est droit pur nous frenetiks garrir, tresdouz Meistres, donetz le moi tout  deffait et fendu et tout en large, come il estoit mys sur la croice le coer fendu  ou le sank tout chaude, siqe oue toutz les rouges plumes jeo cheitif fieble  frenetik  : le douz Cook, c'est le precious Jesus Crist q'estoit tout plumés de  greves rouges plaies, et ausi espessement coveroit l'une plaie l'autre, come de  Cook fait l'une plume l'autre, qe nient plus apparuste la blanche peel de luy  tresdouz Jesus qe ne fait la peel du Cook; si estoit l'une covert de rouges plaies  come l'autre de rouges plumes.
Celuy cook poet homme bien appeller victor de trois  batailles en un jour q'il venqi: l'une estoit contre pecché, l'autre estoit contre  le diable, la tierce contre le mort, qe feust la plus dure, car ceo feust mort pur  morte.
Ore, si de cest frenesie  doie avoir santee, il me covenera prendre cel cook ensi  apparaillé et mettre sur ma fieble teste, pur conforter les espiritz, et les sens  de la teste mettre a poynt, et ouster toutes deveries et foles pensees qe par  frenesie de la teste sovent venent, et solonc les foles pensees s'ensuyt les mals  affaire.
Et le cook rouge, c'estes vous, tresdouz Jesus, qi estis, sicom j'ai dit  pardevant, myres et medicines, siqe jeo vous prie, beau douz  Meistres, qe jeo puisse bone memoire avoir de le rouge cook, et par sa vertue  recoverir mon sen en tiele guyse, qe jeo ne pense riens forsqe en vous, ou de  vous, ou pur vous, ne ne face chose par frenesie qe vous desplese en nul poynt, tresdouz Meistres; et encontre toutz folees pensees, qe jeo puisse avoir vostre  dure passion sur ma teste - c'est en toutes mes pensees - et fermement avoir en  mon sen et memoire le sank tout chaude de vostre douz coer par mye fendu, c'est a  dire ausi fresche et ausi chaude come si ceo feust ore endroit avenuz; ou les  plumes ausi rouges, c'est a dire qe les plaies me soient ausi senglantes et rouges  en ma pensee come elles feurent un jour pur moy.
Et s'il vous plesoit, treschier  Sires et Meistres, a ensi ordener pur ma fieble teste amender, jeo quideroie de  toutz mes autres mals le meultz garrir par l'eide de vous et le plus briefment  d'assez.
Et puis, tresdouz Sires, vous plese a regarder a mes perillouses et  mortels plaies de qoi jeo siu durement naufrez en le grant perile de la male mort, si vous, tresdouce Meistres, ne moustretz vostre grande meistrie sur moy de vostre  tresdouce mercy; autrement siu jeo certes perdu, car nul autre recoverir ne puisse  avoir de mes ordes plaies garrir; et s'il vous pleust, douz Sires, qe jeo feusse  de celuy precious oynement enoynt come de celuy precious et benoit sank qe vous, douz Sires, si largement  espandistes pur moi, cheitif, qe ne siu qe une feste de vermes.
Et de l'alme ai jeo ausi fait feste a  le malveis verme d'enfern mult sovent; par qoi, doux Sires, j'ai bien bosoigne  d'avoir largement de vostre mercy et de le precious oynement  de vostre precious sank.
Et sicome ausi en ces  plaies sovent, par mal garde, si y vient eynz une fieu trop perillouse; et homme  l'appelle le Fieu d'enfern.
Et quant ceo fieu y est, trop sont les plaies  dangerouses et males a garrir, et nomement quant il est une piece demoree eynz.
Et  qi voele la plaie garrir et le homme de morte garantir, il covient, s'il soit en  doy, qe homme le coupe tout envoie, et ensi de la mayn, ou de bras, du piee, du  jambe, ou en quel membre qe le fieu soit espris eynz, il le covient couper, ou le  homme est mort.
Car la nature de fieu est tiele qe, quant il se fiert en une  plaie, il arde tout dis avant devers le coer, et ausi voluntiers fait son chemyn  par la seyne char come par la plaie, mesqe entree soit par la plaie; si qe un  joynt devant le fieu covenera couper, qe salver se vorra de celle perillous fieu.
Tresdouz meistres, ceo  fieu est espris en moy en mult de lieus come en toutes mes plaies, par ma male  garde, si qe certes, Sire, si ceo ne soit par vostre grande meistrie, jeo ne siu  qe mort; car, tout vorroie jeo couper le bras ou le jambe, si ne purroie jeo mye  couper la teste pur le fieu qe serroit en l'oil ou en la bouche.
Et d'autre part  jeo siu certeine qe desqes au coer si est le fieu coru, si qe communes medicines  ne me purroient mye garder de celuy malveis fieu d'enfern.
Car si est il espris en moy par mes vils et ordes pecchez, les quels ount  si longement ars en moy qe si, beau douz Sires et meistres, vous temprement ne me  eidetz de vostre bone grace, certes jeo siu tout outre perdu et  mort.
Et si eusse estee sage, jeo eusse fait apres vostre bon conseil qe ditez en le Ewangelie: qe nous  deusseons couper le piee et crever l'oil, s'il nous grevast, car meultz, si come  vous ditez, vauroit estre cloup et ou un oil en paradis qe tout droit ou diaux  oeux aler en enfern.
Et si jeo eusse a comencement pris bone garde quant le fieu  comenceoit primerement, et qe jeo eusse le piee ou la mayn coupee avant qe le feu  eust trop avant alee, jeo eusse bien fait.
Le fieu q'est espris en  moy, c'est le fieu de pecché qe bien se poet clamer fieu d'enfern, car en enfern  arde ceo fieu et ardera sanz fyn.
Et bien me puisse jeo avoir eidee et coupee le  menbre par une verrai confession et une repentance de coer, droit bien et ou poy  de peyne me eusse jeo delivereez de le malveis fieu de pecché et, par ceo, tout  quytez estee de le tresviolent fieu d'enfern.
Et si jeo eusse coupee une joynte  devant le fieu, jeo eusse estee plus asseur qe le fieu n'eust poynt alee plus  avant devers le coer.
C'est ensi a entendre: qe jeo deusse avoir chastité ma char  et coupee envoie, nient soulement le fieu de pecchee, mes la chalour de la char  par abstinences et ascuns duretees, si qe le passage de fieu eust estee trenché, si qe il ne peust plus avant avoir alee.
Et bien deusse jeo douter qe pur la  chalour de ma char le fieu pur ceo plus legierment se preist eynz, car tost se  prent le fieu en secche chose; et chaude chose si est volentiers secche, si ceo ne  soit ascune licour qe devient chaude pur le fieu.
Mes jeo siu chaude et enlumynee de pecché et secche par defaute  de la rosee de grace, la quel jeo n'ai pas perdu forsqe en ma defaute  qe jeo ne l'ai pas volu coiller en la seson.
Et nepurquant la seson dure tant come  la vie dure; qe benoit soit luy douz seignur qi tiele bonté nous fait, car tout  jours est il prest a largement doner sa grace a touz ceaux qe avoir la desirront  et qi la coiller voillent.
Et pur ceo qe nous ne savons come longement la seson se  durra, pur la mort qe nous vendra et nous ne savons quant ne come tost, il serroit  bon qe nous ententivement meissons toute nostre peyne de celle grace coiller, car  elle est semee pur nous et croit tout dis mult bien et bel, et elle est ja meure.
Ore en coillons donqes - si ferrons qe sages - et sanz delay, car trop grant doute  y a.
Et tout deusseons nous tout dis cy vivre, si averions nous bien bosoigne de  celle bone grace a nous governer si bien et a poynt en tant de chosez si  merveillouses qe nous avons touz les jours affaire en ceo siecle, si qe la  bosoigne cy nous y chace ausi come fait la doute aillours.
Et la tierce reson pur  qoi nous deusseons de bon coer et diligeaument quere et coiller celle grace, tout  ne nous purroit il eider ne grever cy ne aillours, si est pur l'amour et la bone  grace qe nous devons desirrer a avoir de luy et voloir a luy amour et grace  rendre.
Et puis qe nous poons  bien veoir et savoir q'il tant nous ama, bien pur ceo luy devons nous amer.
Et  sicome mult de foiZe il bien le nous ad fait a savoir, et  principalment par trois choses, les queles sont ditez cy pardevant tout droitement  en le trois primers articles de cest petite livre: Le primer  si est l'amour qe nous luy sumes tenuz, pur ceo q'il nous fist hommes et femmes, la ou nous feusmes avant nient: de grantamour  sumes nous  endettez devers celuy bon seignur quant il nous fist si diligeaument et nous  envoie cy tant de nostre volenté, et puis la joie de paradis sanz fyn si nous le  volons et si a nous ne tient.
Le seconde si est qe nous sumes a ceo bone seignur  tenuz a amer mult de coer, pur ceo q'il vout prendre nostre cheitive et soilliee  humanité apres nostre grant forfait et plus tost la nostre semblance qe d'autre  creature: tout pleyn de resons pur qoi il le fist nous moustrent ces bons clerks  et toutz lour bons resons si concludent, en affermant ma poure reson, qe par grant  amour le fist le bon seignur; par qoi de grant amour le devons nous amer pur  l'amour q'il en ceo poynt nous moustra.
Et la tierce reson pur qoi nous luy sumes  mult tenuz a amer entierment de tout nostre coer, c'est pur ceo qe si chier nous  avoit apres qe nous luy avions si durement coroucee.
Et pur tout cella nous voloit  si chier achater come de son precious sank espandre, et ou si griefves peynes et a  si grant honte morir, pur nous relever de mort pardurable; grant amour nous  moustra il en cella - si grante qe nuly ne poet deviser, car il nous moustra grant  amour en ceo q'il nous getta hors d'enfern et de la mayn de diable nostre fort  enemy et de celles peynes a les quels nous estoiens si fort obligez par le forfait  de nos auncestres a y demorer sanz fyn.
Et d'autre part nous moustra il plus grant  amour uncore quant il luy plust si tresrichement et tresnoblement  ordener pur nous a festier en le roialme de paradis et contre nostre  male nous faire tant de bien et la ou nous estoions en si grande peyne come bien  deservi l'avions, de nous doner la joie sanz fyn, qe nully deservir purroit; si qe  bien poons nous savoir le grant amour qe celuy haut Roy  tout puissant ad envers nous.
Et bien le devons amer, care nostre amour ad il mult  chere achatee, et la sue nous avons pur nient et pur meyns qe nient; et si vaut  tant l'un et si trespoy l'autre.
Coment serroit donqes qe nous ne le deusseons  amer de tout nostre coer pur le male dont il nous ad deliveré et de autre part pur  le bien q'il nous ad ordenee? Et jeo suppose qe, par sa dure mort ne par ses  greves peynes et diligence qe celuy bon seignur mist avant pur nous, ne nous eust  rien valuz a nous avoir gettee de la peyne d'enfern ne ottroiez la joie de  paradis: certes uncore pur sa bon volenté et son grant travaille, le deusseons  nous bien amer; et desicome ceo n'estoit riens pur luy meismes mes tout pur nous, bien poons nous savoir q'il nous ama de grante amour, et bien luy sumes tenuz a  amer entierment.
Et tout soit ascun de nous si malveis, qe en nostre defaute celle  mort ne nous purroit deliverer de la peyne d'enferne, uncore le devons nous amer  pur nos amys qe en sont reyntz de peyne et assis en joie, sicom, si Dieux plest, nous serrons touz.
Et certes a luy plest bien, mesqe nous bien plese; a ceo faire  nous doigne la grace luy treshaut Roy de paradis et qe si loial amour eyons devers  luy, qe nous eions le parfite amour de luy - c'est de vous, tresdouz Sir Jesus  Crist, lequel amour j'ai mult malement deservy d'avoir, car mult froidement vous ai jeo amee, douz Sires.
Et mult tresardant amour contre  reson ai jeo trovee en vous, Sire, par mult de signes, la vostre mercy, et sovent  l'ai jeo malement forfait: de qoi jeo vous prie de vostre pitouse mercy contre  reson.
La quel mercy si large et si grande est q'elle passe tout reson, et en  celle de tout jeo me mette et me asseure contre reson; et  par bone reson contre reson jeo m'asseure en la mercy, car touz jours ai jeo estee  contre reson, et en la mercy de vous, tresdouz Sires.
Et contre reson serroit  certes, si mes maux et mes biens feussent resonablement poisez, qe vous eussetz  mercy de moy, car mult poise le male, et petit le bien, et il me semble qe j'ai  diffié reson tout mon temps: par qoi jeo vous prie, douz Sire, puisqe nous sumes  si contraires, qe si nous ne faceons cy pees et acorde, qe jeo de luy jammes ne  puisse savoir novelles, c'est a dire de reson en l'autre siecle, si nous meultz  n'acordons qe nous n'avons fait tant qe en cea, car trop me serroit la reson dure  si elle de mercy ne feust bien attempree.
Et par bone reson me doie jeo asseurer  en mercy, car la ou jeo averoie, par vostre bon grace, tant de grace qe de mes  pecchés jeo puisse estre bien confesse et verrai repentant, et la satisfaction  faire de corps et de biens solonc la disposicione de mon prestre, verraiment jeo  averoie espoir par bone reson qe vous averetes mercy de moy, tresdouz Sires; et  uncore moelt plus pres vous vous prendretz a vostre bosoigne pur une petite bon  volenté qe, par vostre grace, serroit en nous a nostre darreyn jour: celle grace   nous donetz, douz Sire, par vostre douce mercy, qe au  meyns celuy jour nous eions tiele volenté devers vous, qe vous puissetz dire au  darreyn jour: « Venetz, » et noun pas « Aletz.
» Et bien sai, Sire, qe par vostre  grande bontee vous troveretz bien, pur une grant forfait oue un petite amende, une  bon reson a faire large mercy, si qe, douz Sires, jeo m'affie ensi en vostre douce  mercy contre reson et par bone reson.
Et ore ai jeo estee  longement de ma matire, et si loynz en sui, qe par mon sen  jammes ne serroit recoveree; mes Celui qe tout le bien ad fait, si poynt en y a, le parface solonc son plesir: c'estes vous, tresdouz Sire Jesus; et la folie qe y  est, jeo le preigne sur moy, car a bon droit faire le doi, care en moy n'ad riens  de sens ne de bien, ne nul peusse avoir, ceo poet chescun bien savoir, en moy, si  noun de la grace de vous, Sire; s'il vous plest qe jeo face riens qe a vous  appartiegne, il covient qe jeo la preigne de vous, tresdouz Sires, qi estes  meistres escryvyns et mires.
Ore, tresdouz Meistres, a  mes plaies apparailler jeo vous requer eide et confort, et de celuy precious  oynement come de vostre tresbeneuree sank, tresdouce Sires, jeo vous en requer pur  pité qe jeo en puisse avoir.
Et coment qe le dit oynement soit precious et cher, d'autre part ausi mes plaies sont trop durement perillouses; et sicome j'ai dit cy  devant, tresdouz Sires, qe jeo ne serroie ja si hardys a demander si tresgrande  chose forsqe pur ceo qe jeo sai bien qe cely benoit sank estoit espandi pur nous  et especialement pur les pecchés et pur celles ordes plaies  garrir, si qe, douz Sire, q'il ne vous desplese de ceo qe jeo me face si baud come  de si apertement demander de vous si precious chose; certes grande bosoigne le me  fait faire.
Et sicome homme dist: « Bosoigne n'ad poynt de ley, » si qe, douz Sires  et meistres, hastietz vous tant com ceste petite vie dure, car trop tard purroit  estre celle medicine demandee et receue, beau Sire Dieux, sicom jeo vous ai  moustree par devant qe mes plaies sont sept durement mortels et ordes puantez.
Et  pires serroient qe ore sont, a ceo qe me semble, et plus ordes, ne feust le precious boire et celle treseinte laveure qe j'ai eu en  vostre especial grace et par la douce volenté et ottroy vostre douce miere, nostre  douce Dame, car par la grande bonté q'est en luy, il m'est avys qe au toutez fynez  elle coveneroit avoir pité de moy, et vous, Sire, mercy de moy, car bien est  avenante a dame d'estre pitouse, et au seignour merciable.
Et jeo vous prie, Sire, qe jeo ensi le puisse trover: si nule pité unqes feust en dame pur hidouses plaies  veoir, pur les moies le doit estre; et la mercy d'un seignur ne poet nule part si  bien apparer come sur celuy qe bosoigne ad d'avoir mercy; et tant come le forfait  est plus grant, tant est plus grande le bosoigne et de tant est la mercy plus  grande.
Trescher Seignur et tresredoutable et trespuissant, jeo vous prie qe la  pité et mercy devant dite me soit preste ore a ma grande bosoigne et touz jours, quant vous, douz Sires, et vostre chere miere la benoite Virge la bele nostre  dame, la tresdouce pucelle et tresseinte, verretz qe bosoigne soit, et me  deignetz, douce Sire, a mes plaiez oyndre et enbaumer de vostre tresseinte et  precious sank, si qe jeo peusse trover en celle tresnoble  medicine parfit garrisson a mes ordes plaies, et qe par le bon odour de l'oynement  le diable ne peusse plus adeser, q'est en mes plaies come un malveis verm qe homme  appelle cancre; mes jeo espoir, douz Sires, qe si jeo puisse avoir de vous une  entrete a mes plaies oue le precious oynement, qe jeo le destruierai mult bien, tout celle orde et male cancre; et celle entret si est appellee ‘ gratia Dei ’.
Si  jeo puisse celle entret si atrere a moy qe jeo le puisse avoir, jeo ne douteroie  mye qe ausi oue l'eide et la vertue de la benoit oynement  jeo serroie tout garri et en bone poynt, oue une poignante poudre d'une aspre  penance pur tuer le cancre.
Trescher Sire et sovereyn  meistre, jeo viegne ore a vous pur quere medicine de mes ordes plaies qe sont si  perillouses qe jeo nose plus longement attendre pur le peril de morte et qe jeo  siu plus en peril par cas qe jeo ne quide meismes; mes vous, Sires meistres, si  conoisetz mon fieble estat et veetz le peril, et bien le savetz, en qoi jeo siu: jeo vous prie, tresdouz Sires, qe vous hastietz oue grant hast de moy eider et  socourer de l'orde plaie de mes orailles, les queles jeo vous mette ore  primerement devant, pur estre enoynt.
Et puis vous mettrai touz les autres, de  renk en renk par ordre, ausi come les ai devant moustree a vous, Sire, et  descovert.
Et celle orde plaie des  orailles si est moelt perillouse, sicom homme le poet veoir cy devant, la oue elle  est toute descoverte et pleinement moustree.
Par qoi, douz Sires, jeo vous supplie  si treshumblement come jeo plus puisse ou sai, qe vous plese  a celles ordes puantes plaies oyndre de cel treseint et precious sank qe vous  corust outre les orailles si tresdoucez, et pardedeinz feurent toutes pleins de le  tresbenoit sank qi vient raiant contre vaal de la seinte teste par les greves  poyntes de la poignante corone qe sur le benoit chief vous estoit, tresdouce  Sires, myse moelt asprement et moelt rudement et si fort qe les dures espines vous  entreront moelt parfond en la teste, si qe, Sire, jeo sai bien qe grande plenté de  sank en sailli et outre vos douces orailles corust et pardedeinz entroit a grande  foison; si qe, tresdouce Sires, si de cely precious oynement me deignetz eider, sanz doute siu qe garri siu.
Car bien sai, Sire, qe  uncore est le oynement plus sanative qe les plaies, tout ne soient perillouses et  violentes.
Et si sont elles de tout incurables contre toutes medicines, forpris  ceste noble et si durement bone qe toutz autres passe: Dieux nous en doynt par sa  grace! Et donee nous feust une foiZe, et c'estoit pur touz jours, si  qe touz jours nous en puisseons prendre et enbaumer a toutez les  foiZes qe nous avons mestier; et c'est si sovent qe ceo est touz  jours, et l'une plus qe l'autre, c'est voir, et la siu jeo l'un et noun pas  l'autre, car jeo siu une cheitif qe plus grande bosoigne ay qe nul autre.
Apres celle plaie, tresdouz Sire et meistres, jeo vous requer pur l'autre qe apres suit: c'est l'oil, qe si perillouse plaie est, sicom toutes gientz poent clerement veoir pardevant en  les articles qe en parlent.
Mes uncore si clerement n'en parlent mye com les  autres clerement deyvent mes vices entendre et penser qe  c'est par defaute de cler sens si clerement ne soient les plaies de mes oeux et  toutez les autres moustreetz et descovertes.
Car asseez de clere reson pur qoi le  deusse faire: pur le peril qe s'ensuit, et ausi pur le profit - l'un a eschuer et  l'autre a gaigner - et pur la nettitee desirrer et l'ordure de moy ouster, et  sovereynement, tresdouz Sires, pur l'amour et la reverence qe jeo vous siu tenuz a  porter et la poour qe jeo deusse avoir de vous coroucer, et pur vostre grande  bonté, cher Sire, plus uncore qe pur vostre cruauté.
Siqe, sicom j'ai dit devant, jeo deveroie voloir clerement moustrer celle orde plaie de l'oil; et vous requer, douz Sires, qe jeo en puisse estre eidez de cel  tresprecious sank qe ausi de la benoite teste vous corust contrevaal et vous empli  les douz oeux mult pleyn de les greves poyntures qe celle anguisouse corone vous  fist, par qoi le sank vous corust tout outre les douz beals oeux.
Et de celuy  tresriche et noble oynement jeo vous prie, tresdouz Sires et meistres, qe jeo en  puisse avoir a mes ordez oeux garrir et si oyndre, qe desoremes jeo n'eye garde  d'estre perdu par celle orde envenymee plaie, mes par la vertue de celuy douce  oynement a estre tout sanez et nettement garriz.
Et puis, tresdouz Sires, ensi de celuy douz sank qe vous devala de la corone aspre tout contre vaal le  nees, et la s'assemblerent les grosses goutes du sank qe d'illoqes degouterent  moelt espissement; et bien poons ausi penser qe hors de narilles en deveroit bien  sank issir asseez, car bien poons nous veoir par nous meismes et  chescun par autre, bien sovent qe, pur une petite hurture qe au nees  vient, le sank s'en saut, siqe donqes devons et poons bien supposer qe celuy douz  nees, qe tant de rudes hurtures avoit et tant de male de ceaux qe poi les  esparnoient pur tout la tendresce de celuy douz nees, qe de la part dedeinz et  dehors s'en deveroit bien grande foison de sank issir, sanz tout celuy qe de la  poignante corone avala sur cely douz nees.
Par qoi, douz Sires, jeo vous requer en  pité q'il vous plese la orde plaie de mon nees de celuy precious oynement  enoyndre, siqe, douz Sires, jeo ne soie par celle lede plaie periz et en enfern  malmenez, mes tout a pleyne par la vertue de celle benoit sank sauvez et  garriz.
Ore a la plaie garrir de  la bouche, tresdouz meistres, jeo averoie bien grande bosoigne, car durement est  male et tresperillouse.
Sy vous prie, beau Sire Dieux, par vostre tresgrande  misericorde, q'il vous plese de celuy tresprecious et noble oynement a ma tresord  et lede bouche oyndre et enbaumer pur celle mortele plaie garrir.
Celuy tresnoble  oynement si est, tresdouz Sires, le tresprecious sank de vous, qe ausi par grande  manere outre vostre benoite bouche corust et einz entroit a grande foison, et come  bon cisterne receust tout quantqe de gouteres par amont avaloit: c'estoit tout ou  la grande partie de le tresseintisme sank qe outre oraille, oil et nees, par  cheveux et par joues, corust et avaloit en la benoite bouche de vous, mon tresdouz  Seignur et meistres; et jeo pense qe par la bouche il vous deveroit entrer en  corps benoit, qe grande peyne vous feust, tresdouz Sires.
Et  de celle tresseinte bouche jeo pense et fermement le sai, si corust ausi le  precious sank de vous, douz Sire, mult fermement.
Car sanz doute il ne purroit  estre qe de grantez et vileynes bufes vous, Sir, eustes en tant de males guises, qe ascune foiZe et sovent le tresseinte lang n'estoit grevousement  morse entre vos tresbeaux douz dentz; et si nous estoit elle bien bosoignable a  prier pur nous a vostre seint Pier, qe pur toute le vilenye et le mal qe nous vous  feismes q'il eust mercy de nous, sicome a ceo faire riens ne se feignoit, eynz se  travailloit mult fort pur nous, sicom nostre grande bosoigne feust - qe benoit  soit elle ou tout remenant! - ; et de celle tresseinte lange soions nous trestouz  benoitz, coment qe malement le eions deservy, et nomement jeo, tresdouz Sires, qe  siu de trestouz le plus malveis.
Et nepurquant, puis qe de  grace nous covient le bien venir et non pas de droit, ausi bon espoir, tresdouz  Sires, ai jeo en vostre mercy come le meilliour de nous touz, par vostre  tresseinte grace et a la requeste de nostre douce Dame seinte Marie, la douce  benoit Virge et pucelle, vostre tresdouz miere.
Et ausi par les meymes dens de  vous, Sire, qe si tresbeles et blanches estoient, si croi qe le sank en sailli; et  bien le deveroit faire par grandes hurtures et blesceures qe en le grandisme  turment lour avient, siqe, tresdouz Sires, bien sai qe sanz grande plenté de sank  n'estoit pas celle benoit bouche a celle heure, et apres la poignante corone qe  vous estoit sur la benoite chief plantee - et bien puisse dire plantee, car  parfond estoit enracynee, voir tant qe par mye l'os de la  seynte teste tantqe a le tresprecious cervel, siqe mort feussetz vous, tresdouz  Sires, sanz autre poynture, s'il vous eust pleu oue tant morir.
Ore, beau tresdouz  Sires Jesus Crist, de celuy precious sank qe ensi de vostre tresbenoit bouche  issi, jeo vous prie, Sire, qe la orde plaie de ma malette bouche soit si enoynte  et enbaumé, qe jeo soi garriz de la purture et de la orde venym qe hors par ma  bouche est issi.
Et de celuy benoit sank qe en la douce bouche de vous, douz  Sires, entra par grant cours de les greves et dures poyntures de la corone devant  dit, jeo vous prie, tresdouz Sires, qe jeo soie enoynt et par ceo garriz de  l'ordure qe par ma mal bouche est entree; et celle orde plaie par la vertue de  cely precious oynement si garriz qe jeo n'eie garde de mort, c'est a dire de la  male mort; dont Dieux par sa mort nous touz en garde.
Et de celuy tresbeneuré  sank, douz Sires, qe outre vostre seynt bouche corust, jeo vous prie et requere qe  ma bouche soit enoyntee, siqe garriz soie de ma male bouche  pardehors, sicom par dedeinz, en issant et en entrant.
Et, tresdouz Sires, pur  meultz faire entendre ceste medicine a moy meismes et as autres, jeo vorroie, si  vous pleust, un poy declarer coment jeo demande ceste medicine de ceo precious  sank qe en trois maneres, douz Sire, vous touchea la treseynt bouche, sicom j'ai  dit devant: l'un en issant, l'autre en entrant, la tierce pardehors outre corant.
Et de ces trois precious sanks averoie jeo mestier trop grant, il me semble, tresdouz Sires, de garrir trois ordes plaies qe sont en ma bouche: l'un si est de  pecchés qe sont issuz de ma male bouche; et c'est de meynt  malveise parole qe hors est de ma bouche issue, de qoi le chetive alme en est  moelt pesantement chargiee, et est perdue si elle n'eit eide et socours, et qe  celle orde plaie de ma bouche soit, douz Sires enoynte de cely benoite sank qe  vous issoit de la bouche, pur nous et pur tieles plaies garrir.
L'autre plaie, Sire, si est le pecché q'est en m'alme entree par glotonye qe m'est entree la  bouche par mangiers et boires desordenement; et celle plaie, tresdouz Sires et  meistres, averoit bien mestier de garrison par la vertue de celle bone oynement - c'est le treseint sank qe en vostre tresseinte bouche entroit, come devant est  dit.
Et la tierce plaie, si est de peccherouses beisers; et ceaux nomme jeo  pardehors, car ausi sont ils pardehors la bouche, mes bien sont entrez en l'alme  parfond, et grant bosoigne m'averoit elle qe de celle plaie l'orde bouche de moy  feust garrie par l'oynement de precious sank qe vous, tresdouz Sires, corust outre  la douce bouche pardehors, et avaloir de la poignante corone, et de nees degoutoit  mult forte, jeo en siu tout certeyne: et tout estoit, Sire, pur moy garrantir et garrir, siqe de tant siu jeo plus hardy de la medicine  demander a ma bosoigne; si vous prie, douz meistres, qe ja ne me soit elle  veiee.
Et pur ceo qe j'ai cy ore  touchee de beisers en generale, homme le purroit prendre pur meyns ou plus, et  autrement entendre qe jeo ne face ne qe jeo ne moustre a mon douz seignur et  meistre luy tresdouz Jesus, et pur ceo le voille declarer solonc le mal qe jeo  endroit moi ai sentu.
Et c'est en trois maneres de beisers, de qoi la plaie de ma male bouche s'en deust et en est devenue mortele par le  venym de pecché qe s'est mys ovesqes et s'en est entremys: Une beiser est qe la  plaie de la bouche ad envenymez de moy sovent; c'est une beiser orde et leccherous  qe moelt m'ad envenymee la bouche quant droit par le pecché de leccherie ai eu si  grant delit en beiser ceo qe me tuoit, et beisoie celle qe jeo tuoie, et par le  malveis delit de beisers avenoit l'ord pecché mortel qe nous tout diaux mordoit a  mort.
L'autre beiser qe me deust, si est cely qe j'ai beisee mon proeme en manere  de bon amystee, et n'ai mye cella entierment portee en coer, mes a la  foiZe volu son damage plus qe son bien; et ceo a la  foiZe moustree en fait ou en dit, ou en touz diaux, qe pis vaut.
Le tierce boiser malveis, si est un qe uncore pis vaut de touz, car de luy meismes  est il malveis; et ausi tout la malveisté de autres diaux si neissent et venont de  luy.
C'est une beiser qe jeo beise touz les jours a la Messe en signifiance de  pees entre Nostre Seignur, luy tresdouz Jesus, et moi, d'un mortel guerre qe  sourdy entre luy et moi du primer qe jeo unqes fiu de age qe jeo poai peccher.
Car depuis ne feust unqes si mult trespetit noun qe jeo ne  l'ai guerroié et sovent durement coroucee par le vile orde pecché mortel en qoi  jeo siu mys tant de terme, et me siu tenuz a la partie adverse contre mon droit  seignour et contre mon homage qe jeo fise en baptisme; et la siu jeo droit malveis   traitre faux et desloials, et de tant pire come de  moustrer si grant signe de pees tant come le fait et la volenté estoient si  contraires a pees et a bone acorde; et, coment qe a la foiZe un  manere de soeffrance de guerre ad estee prise entre nous, come quant j'ai estee  confes de mes pecchez et deusse receivoir le precious corps Nostre Seignur, adonqes un poy duroient les trieves, mes ceo ne serroit pas longement qe rumpees  ne feussent par moi contre bons promesses, et nepurqant tout dis beisai jeo en  signe d'amour, la ou nul ne feust.
Et ensi par la malveistee de celle beiser et  pur la defaute d'amour qe y estoit, les autres diaux malveis beisers viegnent de  cestui et en sourdent.
Car, pur le petit amour qe j'ai a Dieux, jeo m'acorde de  plere a diable de beiser en mortel pecché, et droit en celle entente en grante  delite, voire si grant, qe jeo me perdoie de tout en toute, et bien poet chescun  savoir q'en tiels beisers le diable se melloit fort: car pur moi le die jeo qe  plus volentiers eusse une lede poure garce beisee, deshoneste de son corps, qe jeo  n'eusse fait une bone femme de grant estat, ne feust elle ja si bele; et de tant  come elle amoit plus Dieux, servoit et cremoit, de tant meyns me pleust le beiser  et me sauveroit moelt petit, et riens ne me delitoit si jeo ne pensase q'elle male  pensast ou penseroit, et le plus tost, par mon malveise baiser.
Et l'autre beiser  vient ausi de celle fause pees qe j'ai si sovent fait et  beisee a mon bone seignur et si malement tenuz; car si jeo eusse bone pees oue le  douz Jesus, jeo l'averoie devers mes proemes, et de loial  amour les deveroie amer et beiser et ne mye de coer amer beiser.
Et par trois  resons nous devons enteramer: l'un, pur ceo qe Dieux nous fist touz d'une  semblance come a luy meismes pleust de nous prendre, et qe en autre semblance jeo  croie unqes uncore ne se moustra a nuly terrien vivant; siqe puisqe nous touz  resemblons a celuy qe tant de bien nous ad fait et ferra, si luy plest et si nous  ne tient, nous sumes trop a blamer durement si nous ne amons fortement ensemble la  personne et ses vertues pur l'amour de Dieux a qi ils resemblent, et haier les  vices, si nuls y soient, pur droite haigne de diable a qi ils resemblent ausi  bien.
L'autre reson si est pur qoi nous devons entreamer, qe nous sumes touz frers  et filtz de Dieu, siqe pur ceo nous nous devons entreamer loialment come freres de  pier et de miere - c'est de Dieux et de Seinte Eglise.
Et la tierce resone est qe  nous l'avons par comandement de piere et de miere de nous bien entreamer, et sur  lour benison et sur peyne d'avoir lour malison, c'est a dire la malison de Dieux  et de Seinte Eglise: de qoi Dieux nous engarde par sa mercy et nous doynt ensi  entre amer qe nous touz eions la benoite benysone de nostre bon piere et l'amour  de luy.
Amen.
Ore ai jeo declaree la  malveisté de beisers qe sont en moy et qe ount ma male bouche moelt enpirrez et  ledement envenymez; de qoi, tresdouz Sires, jeo vous crie mercy de mon coer et  vous prie, douz Sires, q'il vous plese celle orde perillouse plaie de vostre  seynte oynement enoyndre, siqe jeo soie garriz par celle  douce medicine sicome, Sire, est contenuz plus pleinement  en le commencement de cest article.
Et uncore, douz Sires, sicome il est de nature  qe, quant une homme est en la bouche blescee ou navrez, la lange luy eide trop  bien a garrir sa plai et tost, et si la tient nette; tresdouz Sires, eietz mercy  de moy et me donetz grace qe jeo peusse ou ma lang garrir l'ord plaie de ma  bouche, et nettoier de l'ordure qe y est ou ma lange, c'est a dire par regeier les  ordes pecchés de ma bouche ou touz les autres par verraie confessione ou tristece  de coer; et si jeo puisse ensi le male de ma bouche par ma bouche garrir, durement  grande grace, douz Sires, me ferrietz de si tost et si legierment garrir.
Mes bien  me coveneroit uncore un plastre de vostre pitouse et douce mercy, laquel, Sire, ne  me faudroit mye en cele cas, jeo n'en siu de riens en doute, ou la bone sanative  entrete de ‘ gratia Dei ’ et le precious oynement pardevant dit, si perillouses ne  si mortels ne purroient estre nulles plaies de cristien, qe oue une goute de ces  medicines Cent Mill en serroient bien garriz.
Apres cest plaie ensi  bien medicinee, tresdouz meistres, jeo vous vorroie moustrer une autre moelt  anguisous male et pleine de venym; et c'est la plaie de mes mayns, qe moelt ordes  sont celles mayns et soilliez de meynt vileyn et orde et mortel pecché, et poi  sont lavez a la fontaigne de mes oeux pur ouster l'ordure de les.
Alas! car ausi  n'i ad poynt de sourse de eawe, einz est tout secche sanz nule goute pur la  secchetee de terage.
Et celles ordes mayns si  tresperillousement navrez, coment, tresdouz Sires et meistres, purroient elles estre garriez et salvez de les espontables plaies q'en  elles sont, sanz la grace de vous, qe vous plese de vous y entremettre bonement, tresdouz Sires, et q'il vous agree de celles ordes plaies mediciner de vostre  tresbenoit et precious sank qe de vos douces et blanches mayns issi a grande  foison; et par cest oynement est nul qi garrir ne poet s'il voelt; et, Sire  meistres, jeo voille, siqe jeo vous prie qe jeo peusse.
Et bien poet home savoir  qe grant plenté de sank y out quant les douz tendres bras si durement estenduz  estoient qe les veynes et les nerfs desrumpirent et la peel, siqe tout le sank de  corps eust en poy de heure par la tout corru hors, si ne feust qe des autres  issues avoit celuy benoit sank par meynt lieu.
Et puis le sank qe de mayns issoit  par le gros rude clou qe par mye passa celles tresdouce mayns, et jeo siu tout  certeyn qe au ferir einz de clou, meynt foiZe failli le felon ribaud  d'asener le dure clou et feri la douce tendre mayn moelt durement, qe grande peyne  vous feust, tresdouce Sires, et par les ungles vous deveroit bien le sank saillir  par celles peynes et par autres assez.
Siqe, tresdouz Sires et meistres, jeo vous  requer par droit charité eide et socour de cely precious oynement a mes plaies  ordes et venymez garrir de mes ledes mayns qe mult sont perillouses pur l'ordure  qe en eaux est, com apparant est en article pardevant qe en touche, en le  descoverement de la plaie de mayns.
Et de pieez, tresdouz  Sires, qe moelt me doilent pur les anguisouses plaies de  pecché q'en eaux est.
Et bien sai qe une piee malveis si est moelt enpecché, tout  n'estoit le corps ja si seyn; dont doit bien le piee q'est malveis de soi meismes  doloir, qe porte si grant fes come un corps pleyn et  chargiee de vils et tresordes pecchés, et legierement deveroit le pesant corps  chargiee sodeynement tresbucher qe si fausement est foundee.
Mes, coment qe de  corps soit, tresdouz Sires, l'alme soit gardee de tresbucher, par vostre seint  mercy et par le tresprecious oynement de vostre benoit sank qe hors de diaux pieez  de vous, tresdouce Sires, vous raia mult fortment; et ceo n'estoit mye merveille  si grand plenté de sank par illoqes vous sailli, tresdouz Sire Jesus Crist, quant  vous par my vos diaux pieez si felonousement feustes fichee a la dure croice, ou  un si tresgros et si rude clou et si mal aguis qe tout devant luy enporta: peel, char, veynes, nerfs et oos.
C'estoient cynk preciouses reliqes, pur si  tresledement estre defolez par un si malerous clou, qe devant estoit bien  malerous, et depuis mult seynt et precious par la vertue de treseint lieu par ou  il passa.
Et qe plenté de sank en deveroit bien issir, bon reson y a, car par  droit chescune chose court plus legierment vers vaal qe vers mount.
Et sicom  celles plaies de benoitz pieez de vous, Sires, estoient au plus baas de vostre  seint corps, et ou tant de veynes et de nerfs desrumpirent ausi bien par  l'estreindre de beles jambes come par le vileyn perser de douz pieez; et sicom  sank et touz humours descendent volentiers au piee pur une  petite blesceure ou pur un poi d'autre male, donqes poet homme bien savoir qe mult  de sank deveroit, et par droit coveneroit, trere a celles grandes peynes et  hidouses plaies de vos benoitz pieez, douz Jhesus, et illoqes issir hors.
Tresdouz  Sires, de celuy precious sank me deignetz enoyndre si les ords piees de moy, qe a  mort sont navrez: si de celuy oynement tresbenoit me soient si enoyntz et enbaumez, par la vertue de ceo jeo n'eie garde de purture, de festre, ne de cancre, ne de nul mal qe par le diable me puisse avenir, ne de  moi meismes ausi et de ma malveis char; siqe jeo vous prie, douz Meistre, qe tant  de pitee eietz de me qe vous me voillietz ensi garrir et garder de male mort et  mes plaies regarder de bon oil, siqe, douz Sire, par ceo soie en le plus grant  espoir de garrisson et le plus confortee en vous.
Beau tresdouz Meistres, ore sumes a la perillouse plaie de coer a mediciner, q'est si tresorde et si  ledement envenymee, come jeo vous ai moustree cy devant, et assez pis qe jeo ne le  saveroie ou ai poair de moustrer.
Car par mes plaies et par le male qe ausi en  corps m'est, jeo siu si ennyenti et si enfiebli, qe a grande peyne jeo me puisse  turner ou movoir; ne certes jeo ne le puisse mye faire de moy meismes forsqe par  l'eide de vous, beau meistres, a qi il vous covient de vostre grace a mettre la  mayn avant, qe jeo me puisse turner ou movoir de lit - c'est de l'orde delit en  qoi jeo siu couchez, navrez et durement malades, et hors de  ceo ne puisse turner a garrisson sanz le precious medicines, qe nul n'est qi  garrir ne poet qe prendre en voelt; Dieux tout puissant nous en doynt grace de ent  prendre si en seson, qe valoir nous poet et garrir.
Tresdouz Sires et Meistres, jeo ne sai nulle voie de garrisson a mon coer, si noun par le precious oynement de  benoit sank qe de vostre douz et humble coer issoit par grande manere et hidouse.
Bien puisse jeo savoir qe si vicious ne poet mon malveis coer estre, qe assez plus  precious ne soit le benoit sank de vostre douz coer; et plus forte est vertue de  ceo seint sank qe ne sont mes vices, par qoi par droit vencre les doit: et vous, Sire, voillietz droit, si vous prie, q'ensi soit.
Et bien  siu certeyn qe grande foison de sank de ceo benoit costé issi; car solonc reson le  poet chescun savoir qe plus de sank en deveroit issir, par ceo qe la plaie estoit  d'assez plus large, et ausi estoit elle le plus parfonde, et la tierce pur ceo qe  ausi estoit la plaie fait en une lieu et en un temps qe grande foison de sank il  covenoit issir: ceste lieu estoit la ou tout le sank de corps, qe demoree estoit, feust amassez, c'estoit entour le douz coer de vous, tresdouz Jhesus, et en cest  temps, car par la destresce qe le douz coer avoit a morir, bien par reson poet  homme savoir qe le sank y deveroit tout assembler pur reconforter le coer et  sustigner, sicom de nature le devoit; si qe donqes par ces trois resons com par la  largeour, et par la profoundesse, et par le lieu et temps, poet homme bien  resonablement savoir qe grande plenté de seint sank en issi, et plus qe par nule  autre part; sicom ausi, tresdouz Sires, ma bosoigne est en  cest endroit plus grande q'en autre part: car sicom le benoit sank de vous se  troit de menbres et de tout le corps a vostre douz coer humble et debonaire pur  conforter luy contre l'anguisouse mort et luy porter compaignie, tout ensi, douz  Sires, est l'orde pecché de mes menbres et de tout mon corps trait et venuz a mon  coer orgoillous et despitous pur luy conforter et porter compaignie tantqe a la  mort d'enfern - dont le seint sank nous engarde.
Et jeo pense, tresdouz Sires, qe  vostre precious sank qe en le douz coer estoit assembli, si corust ensemble et  issoit hors a celle grande plaie large, et par grandismes pieces de sank com  toutes engelez.
Et, beau tresdouz Sires Jesus Crist, desicom j'ai requis pardevant  a laver mon coer de seintz lermes, qe tant peust estre  lavee et plongee eynz, qe tout peust il fondre en lermes, siqe riens ne remensit  de sa male et orde nature; et si ensi poeit estre, douz Sires, adonqes vous  vorroie requere q'il vous pleust de vostre tresseintisme grace de me former et  faire un novel coer de celuy precious sank qe par si grante gobetz vous cheierent  hors del benoite costé; et si grandes estoient bien les dites pieces de sank qe a  vous, tresdouz Meistres, ne serroit mye meistrie de une de meyndres de me faire un  tout novel coer, et tout de novel forger une coer d'une piece de sank; et bien  averoie mestier, beau Meistre, de celle meistrie, et bien sai qe adonqes serroit  mon coer plus tendre a penser de celuy precious sank coment il est espandu en veyn  pur moy en ma grande defaute.
Et qi verroit une poote pleyne  de vyn espandre, uncore luy greveroit et luy ferroit male au coer; bien nous  deveroit donqes faire male et grevement au coer grever qe tant de cely benoit sank  est espandu en veyn pur nous; et si nous eussiens grace, nous le purroions uncore  recoillier moelt bien, siqe une soule goute ne serroit mye perdue, et c'est qe  nous a droit voisismes estre rechatez par celle monoye de la peyne d'enfern: donqes ne serroit mye la monoye perdue quant la marchandise achatee serroit pur  qoi donee estoit.
Et, tresdouz Sires, si de ceo precious sank eusse une coer bien  fait, jeo siu tout certeyn qe tout le contraire serroit de cely malveis qe jeo ore  ai; car si pleyn come cestuy est de males vices, ausi pleyn serroit l'autre de  toutes bones vertues, et sanz celle eschange jeo ne puisse avoir droit garrisson.
Par qoi, doux Meistres, voillietz y penser si bonement par vostre grande bonté, qe  jeo puisse par vostre grace trover de mes mals allegement et, par la vertue de le  tresbenoit sank de vostre douz, nette et humble coer, jeo  puisse trover garrisson a mon horrible, orde et orgoillous coer; et par cely  tresfyn, bon et precious oynement, j'ai, tresdouz Sires et meistres, bon espoir  d'estre garriz et sur l'affiance de vostre douz mercy.
Et bien sai, Sire, qe celuy  coer ensi fait serroit toutdis fermement pensant et remenbrant de la fere passion  et de seynt lieu dont il issi.
Et jeo n'ai garde, Sire, qe ceo coer ne serroit  mult plesant a vous, car riens ne purroit entrer si bien noun, par la vertue de  cel precious sank de qoi serroit forgee.
Et, tresdouz Sires, coment qe ceo soit, jeo vous requere, par la vostre seinte charité, qe vous  eietz pité de la perillouse plaie de mon orde coer malveis, et par vostre douz  mercy me deignetz si enoyndre de celuy precious sank qe de vostre benoit coer issi  et si enbaumer, qe nul purture ne me peusse grever.
C'est a dire, Sires, qe, ensi  com homme enbaume un mort q'il ne purisse, ensi vous prie jeo, doux Sires, qe jeo  soie enbaumez qi sui mort et tout purriz en pechez si de celle benoite beaume ne  soie enbaumez temprement.
A! douz Sires et Meistres, ne me faillietz mye, a celle  grande bosoigne, de celle precious sank de vostre benoit coer, a garrir mon  malveis vile coer, qe si est de mortel pecché si durement et malement naufrez, qe  par celle petite piece de char j'ai perdu corps et alme par bone reson, si par le  seynt oynement ne soit garriz.
Et, tresdouz Sires, ausi baudement come jeo le  demande, ausi franchement espoir qe jeo le doie de vous, tresdouz Meistres, avoir; car bien sai qe vostre bonté passe tout outre ma malveisté, et vostre curtoisie ma  grande vilenie, et vostre mercy mes ordes pecchés, siqe sanz doute j'ai bone  espoir par cestuy precious oynement estre tout garriz et si enbaumez, qe de la purture de pecché jeo n'averai garde nule, par vostre seinte  grace.
Et jeo vous prie, douz Sires, qe par mon coer puisse recoverir le grace qe  par luy ai perdu.
Tresdouz Sires et  sovereyn Meistres, jeo vous ai ore mes perillouses plaies toutes moustrez solonc  mon petit sens, et sovereynement par l'eide et grace de vous, douz Sires, si riens  soit a poynt; et puis apres ai requis les medicines si tresnobles et  trespreciouses qe a nule male ne purroient faillir a garrir.
Et, coment, douz Sires, qe les dites medicines soient nobles et richez et vous  chier les achatastes, et jeo poure mendevant qe nule bien n'ai ne ne puisse avoir  si vous ne le me donetz, pur ceo ne lerroie mye a le demander hardiement.
Car, Sire, j'ai entendu qe vous estes si curtois qe riens ne vous verretz a un  bosoignous qi de coer vous en prieroit; et sicom vous meismes nous aprenetz, tresdouz et bone meistres, qe nous devons amer les poures, eider et conforter a  lour bosoigne, et les sofretous visiter et desporter par charité - c'est pur  l'amour de vous, douz Sires - , toute en tielle guyse si vous prie et requer jeo  par charité, tresdouz Sires, qe vous me voillietz pur ma grande poverté, soeffrete  et bosoigne, amer et eider et conforter et de vostre grace visiter et desporter  pur ma fieblesce, trespuissant Sires, sicom vous avietz sovent et mult longement  fait, la vostre chere mercy.
Et de tant plus hardy en siu qe jeo sai bien qe  celles cheres medicines estoient proprement ordenez pur garrir tieles mortels  plaies come sur moi sont, et tieles poures eider et conforter come jeo siu; siqe, tresdouz Sires, jeo vous en requer et supplie hardiement, sur l'affiance de vostre  grande bonté et par la necessité de ma grande bosoigne, a  mes perillouses plaies garrir.
Et puis en apres, tresdouz Sires, me covenerai  avoir autres medicines pur la maladie de corps a garrir si bien com les plaies de  menbres; et si en vous et par vostre dure passion ne peusse trover la medicine de  mes infirmytés garrir, autre part ne m'estut aler quere, car  ja trover ne la purroie.
Certes, tresdouz Sires, sicom j'ai dite cy devant un foiZe ou diaux, vous estes tout qe  garrir me poet, c'est a dire meistres, myres et medicine.
Et jeo entenk, Sire, qe  vous voillietz estre priee durement, et le plus qe homme vous prie le meultz vous  plest.
Pur qoi, douz Sires, lerroie jeo donqes a vous requere bien sovent? Pur  trois choses le doie jeo faire, solonc mon petit avys: l'une pur vous, Sire, plere, q'estes mon bone seignur, et cely qe jeo doie tant amer qe riens ne doie  tant desirrer come a vous plere, ne tant douter come a vous desplere.
L'autre, pur  le profite qe m'en poet avenir, quant par priere soulement jeo puisse trover  garrisson de ma maladie et si bone marchee a venir a si noble medicine et si bone, par la quele estre puisse tout seyn assis oue les seyntz en paradis.
La tierce  reson si est, qe sanz celle noble medicine jeo ne siu qe mort sanz faille; siqe  n'eusse jeo autre profite par celle priere forsqe tant qe jeo feusse garanti de la  male mort d'enfern, si deveroie jeo bien sovent et de bone coer prier, siqe par  ces resons si me semble, tresdouz Sires, qe jeo vous doie bien prier et requere qe  vous eietz pité et mercy de moy cheitif langerous.
Et si face jeo, tresdouz Sires, tant com jeo plus sai ou puisse de trestout mon coer et prie et supplie humblement  solonc ceo qe jeo sai riens si a poynt faire a nostre douce  Dame vostre benoite miere, q'elle voille par sa douce priere et requeste avancer  ma supplicacion devers vous, tresdouz Sires, et tielement qe jeo peusse bien  trover q'elle soit si bien de vous qe de riens vous ne la  diez de noun.
Ore, tresdouz Sires  Jesus Crist, apres le precious oyndre de mes plaies et les enbaumer si tresdouz, il ne purroit estre qe mes ordes plaies ne feussent bien garriz et feussent uncore  assez pires q'elles ne sont - si pires ne purroient estre par nul voie - ; et par  le seint enbaumer de le precious sank siu jeo, tresdouz Sires, bien asseur qe le  diable n'avera poynt de poair de moy adeser.
Car la douce odour de seynt baume  trop luy greveroit a sentir, et a moy, douz Sires, pur ceo et pur toutes autres  resons moelt eideroit; ou come diable serroie, si profiter ne me poet si tresnoble  seynte et digne chose de vous, Sires, sicom jeo espoir a vostre douce mercy et bon  grace, tresdouce Sires, qe si grant bien et grant profite me doit celle benoite  medicine faire qe mes perillouses plaies garriz serront.
Et bien puisse jeo penser  qe grant bien et touz biens me ferront quant ore ils me semblent par vostre grace, douz Sires, qe par le parler ou soulement penser et escrivre, jeo siu grandement  allegee de le doleir de mes plaies, et espoire, douz Sires, qe par la vertue de la  seinte medicine elles sont turnees en garrisson et par le grant conforte qe j'ai  de vous, mon trescher meistre; et me semble qe benoitz soietz vous, douz Sires, qe  jeo siu ore plus qe la moitee garriz de mes plaies pur ceo qe jeo vous ai, tresdouz Sires, requis eide et moustree mes ordes plaies, et siu si treslez de  vostre grace qe j'ai trovee si bon myres et si  trespreciouses medicines, qe failler ne poet a garrir moy, si j'ai en moi une  soule chose qe ne poet en moy nullement estre sanz especiale grace et doun de  vous, mon douz seignur et tresredoutee et ne mye uncore si  tresredoutee come vous estes tresredoutables.
La chose si est Charité, de qoi, douz Sires, jeo siu mult voide.
Et me coveneroit estre pleyn si a droit feust; et  ceo ne puis jeo estre sanz vous, douz Sires, siqe jeo vous en prie, Sire, par  seinte charitee, qe charité mettez en moy atant come vous, beau meistres, conoisetz qe mestier me soit, et qe jeo peusse si soeffrir toutes peynes et  dolours pacientement pur l'amour de vous, douz Sires, a vous quiter une partie de  ceo qe jeo vous doie de les tresoutrageousement greves peynes et vileynes qe vous  soeffrestes, douz Sires, si debonairement pur moy cheitif, et si franchement de  coer qe benoit soietz vous, Sires, et hautement loez, sicome bien reson le demande  et voelt, de toutez vos creatures.
Bien semblent mes plaies  estre dolorouses quant si envys outre passer ne puisse: pur doute de sursaneure la  face, qe male serroit le regregement un autre foiZe, quant temps  serroit de repos et joie: le Filtz Dieu nous en garde! Tresdouz Sires et bon  meistres de toutez sciences, ore vous requere qe phisicien vous moustretz et me  deignetz a entreprendre en meyn, et me garrir de la perillouse infirmité q'est en  moy nuyt et jour sanz avoir ent nul allegement, par qoi jeo languise mult  dolorousement en lit de pecché ou jeo siu couchee et dors un dormir de mort, si  jeo ne soie temprement socourez, confortés et eidez de  vous, tresdouz Sires et meistres.
La maladie ne covient mye  ore a recorder, car dite est pardevant et ausi, beau douz meistres, vous avetz veu  et conoisetz mon fieble estat assez meultz qe jeo ne le vous  saveroie deviser et la maladie q'est par dedeinz mon corps, ausi come les plaies  par mye les autres menbres, siqe mestier n'estut a vous plus moustrer, mes vous  requer en pité, trespuissant Sires, qe par vostre douce mercy vous me voillietz  visiter, de vostre especiale grace moy cheitif regarder et par vostre tresseinte  charitee a moy taster le chief et le pous; et si saveretz, douz meistres, le poure  estat de moy, et coment jeo siu par ma maladie si perdue et degastez, q'en moy n'y  ad point de bon nature de qoi le cheitif corps se puisse gaires sustiner ne garder  de la male mort, si par vous, douz meistres, relevez et socourrez ne soie en  brief.
Et bien me doie loer quant si bon, si douz et si debonaire meistres ai  trovee qe tant poet, siet, et voelt faire pur moy, et sur qi jeo siu si hardy, pur  le tresgrande humblesce q'est en luy, qe jeo l'ose tout moustrer mes defautes, et  demander tout ceo qe me faut - et sanz faute riens ne me faura, si en moy ne  defaut qe garrir me puisse; siqe donqes, trescher Sires, jeo averoie bien mestier, si jeo doie demander ceo qe bosoigne me serroit, qe vous, Sire, ma demande  amesuretz ensi qe, la ou jeo trop ou tropoy requeroi, jeo feusse par vous, douz  meistres, attemprez et amesurez.
Car sicom custume est de malade q'il plus desire  ceo qe luy est contraire qe bon, et jeo, qe siu moelt malade, ai la vice qe en  appartient - c'est desirrer tout qe enuyre me poet et faire morir - siqe, douz  Sires, oustetz de moy toutz tiels malveis desirs et mettetz  en moy toutz tiels bons desirs come plus vous purront plere - et jeo sai qe ces  serront  les meillours et le plus seyns pur moi garrir de la  maladie qe j'ai.
Car bien m'asseure, douz meistres, qe vous voillietz et de bon  coer desirretz ma garrisson et ma sauntee, et plus qe jeo meismes ne face, car  meultz conoisetz le peril en quel jeo siu qe jeo ne face.
Ore, tresdouz bon  Meistres, jeo vous voille requere de vos preciouses medicines a garrir la male  q'est en corps, sicome j'ai fait de plaies de menbres; et serront tieles qe par  nule guyse elles ne purront failler de garrir tout ceo qe la desirront, si  tresnobles sont; et si jeo doie choiser, ne ferroie qe fol si solonc mon avys jeo  ne choisisse les meillioures, car ausi bon marchee y avient homme come homme  ferroit as autres.
Tresdouz Sires, ensi come  j'ai dit pardevant qe jeo siu si malade de ces pecchés veniaux et de les dis  comandementz vostres, les queles j'ai moelt sovent rumpu et alez a l'encontre, et  les sept faitz de charitee qe j'ai touz jours lessee a faire, et mes cynk sens mal  enploiee, car plus les ai mys a moy perdre et tuer qe a moy garder et sauver, siqe, douz Sires, jeo siu de ceste maladie si desheitez qe, tout fusse jeo garriz  des ordes plaies de pecché mortel, si siu jeo si fiebles et si anyenti par ceste  maladie qe jeo ne siu qe mort et perduz si jeo ne soie par vous, trescher  Meistres, eidez et medicinez; certes, beau Meistres, ausi apertement come jeo vous  ai requis et demandee la medicine de plaies, ausi baudement vous demanderai jeo  les medicines a garrir la maladie de corps.
Il est bien voir qe, quant une persone est par ascune maladie si enfiebli qe se nature ne luy poet mye  eider ne soi sustiner sanz l'eide d'ascune bon chose, qe ly  meistre fait et ordenee pur le pacient revigourer et aforcer sa nature, par qoi il  se puisse espurger des humours et de la maladie q'est par dedeinz et conforter les  bons espiriz et afforcer contre le male.
Et d'autre part ausi, la  ou un homme serroit en chalour, il luy coveneroit avoir chose qe afroider le poet  et refrescher.
Et puis, quant bien  amendee serroit et tout hors de peril, une baigne luy serroit mult necessaire pur  toute l'ordure nettoier de la maladie et, apres le baigne, un suour, et ensi  garriz serroit.
Une chose qe moelt  reconforte une bien fieble desheitez, si est qe homme preigne un chapon et l'en  mette en une petite potte de terre, et celle potte est si forte estopee qe riens  ne poet entrer ne issir; et puis le pent homme en un autre vessel pleyn de eawe  sur le fieu et le quit homme tantqe il soit plus qe quit; et la suour qe vient si  prent homme et le done a malade, et si est chose de grande sustenance.
Tresdouz Sires, de ceste  medicine averoie jeo bien mestier, car jeo siu si fiebles et si degastee par ma  maladie qe jeo ne puisse longement endurer si jeo ne soie temprement socoruz et  enforcee par ceste medicine, siqe les autres peussent le meultz overer et moy  garrir.
Le chapon enclos en le petite potte de terre estoit la humanité qe vous  preistes de nous; et la petite potte de terre si estoit la poour qe la char avoit  de turmentz de terriens; et le vessel pleyn de l'eawe si  estoiet le monde pleyn de tribulacions en le quele la petite potte estoit pendue  einz, oue le chapon enclos dedeinz, et biens estopee qe riens ne poet entrer ne  issir.
C'est a dire, qe riens del eawe ne poet entrer - c'est qe nule tribulacion ne poet entrer la pote pur deffaire le virtue de la  medicine de la suour de chapon; et qe riens ne pouoit issir - c'estoit ausi qe  riens del amour qe vous, douz Sires, avietz a nous ne poit issir de potte - c'estoit qe par la potte de poour de turment ne poit issir le tresgrant amour qe  vous, tresdouz Sires, avetz a nous.
Et le fieu sur qoi le vessel pleyn de eawe  estoit mys, c'estoit le fieu d'enfern, sur quel fieu tout le mounde estoit par  pecché sus mys, et le pecché estoit la bouche de cest fieu.
Beau Sires Dieux, vous  estes le chapon qi suastes, et de vous degouteront tant des goutes d'un licour qe  feust come sank tresprecious et tresseinte, et c'estoit devant vostre dure  passion, quant vous, douz Sires, adorastes a vostre Piere en ciel et luy requistes  moelt doucement qe, si il luy pleust, il vous desportast de celle mort et de celuy  fer et dur turment qi a venir vous estoit; nepurquant, qe sa volenté feust toutdis  acomplie devant la vostre.
Et la preciouse char, qe par sa nature fremer covenoit, et mult forte douter deust celle dure passion, si suoit d'anguise goutes com sank, lequel douz suour et goutes, tresdouce Sires, jeo vous requer, en noun de charité, qe jeo en puisse avoir ore a ma grande bosoigne, pur moy revigourer et faire fort  pur receivre toutes les autres medicines qe eider me poent  et a soeffrir qe vous, beau douz Meistres, facetz toutes les meistries de moy qe  il vous plerra pur moy garrir.
Car jeo sai bien, Sires, qe riens qe vous me faites  n'est si mon bien noun.
Et, coment qe a la foiZe vous me envoietz  persecucions en ceo siecle, jeo sai bien qe c'est pur mon  grante bien, si jeo feusse si sage qe jeo les seusse ensi prendre; mes ceo qe jeo  ne siu, jeo serrai par la grace de vous, douz Sires.
Et jeo tiegne qe les  persecucions de ceste mounde si est com un poynante poudre qe ces meistres mettent  en ces plaies quant ils voient q'ils eient ascune mort char, ou qe char soit trop  crue amont: ils y mettent toute la poudre poignante qe mangue mult fort; mes  uncore qi le voelt soeffrir, il luy ferra grant bien apres, et par celle peyne  eschapera il une autre plus grande assez qe coveneroit apres venir, ou par  aventure le mort.
Et tout ensi est il quant un homme est malade: tout pleyn de  choses ly fait ly meistre et ly ordeyne siropes a boire et letuaires a prendre, qe  sont par aventure a la foiZe ameres et male savourez a receyvoir; nepurquant, sanz ceo qe ly meistre veit la grande bosoigne par dedeinz ou par  dehors, ja ne la ferroit ne le susteneroit estre fait; mes come cely voit et  conoit les males en l'omme meultz q'il meismes ne face, si les ordene solonc ceo  qe ly semble bon.
Et pur ceo ne serroit il pas sages qe contrepleder vorroit par  dit, par fait, ne par pensee, car bien soit homme asseur qe la darreyne peyne si  serroit tout autre qe la medicine d'icelle ne serroit.
Tresdouz Sires, ensi  deveroie jeo prendre en gree les medicines qe vous me ordenetz pur moy garrir de  mort; et si elles me soient une poy durees solonc mon avys, c'est ma maladie qe ne poet soeffrir ceo qe bon me serroit.
Mes pur ceo, douz  Sires, ne lessetz mye les dures medicines a ordener pur moy la ou vous verretz qe  les douces ne me poent valoir a garrir, et me donetz grace, Sires, qe jeo les  puisse prendre et receivoir si en gree, qe a garrisson me  peussent turner et qe jeo puisse conoistre qe par un petite peyne cy endurer jeo  soi quites de toutes les grandes peynes d'enfern.
Ceo serroit une bon marchandise, quant pur une poy de tribulacions, qe n'est riens a soeffrir, de ceo mounde, l'en  poet eschaper les peynes d'enfern qe sont si grandes et sanz desport; et, tout ne  poet homme plus par ceo gaigner de bonement soeffrir vostre envoie de persecucions  qe par ceo avoir allegeance de peynes de purgatorie, si serroit ceo, tresdouz  Sires, mult grande chose et mult tresbone; siqe, tresdouz Sires et Meistres, jeo  ne voie qe tout ne soit bon tout ceo qe de vous vient, mesqe jeo eusse grace de si  le prendre a gré qe jeo de bon coer seusse dire ou penser, Sires, grantz mercyz, quant il vous plest de tant meller et avoir affaire ou moy q'il vous plest a moy  si mediciner de vos poignantes poudres, pur abatre l'orgoil de ma malveis char et  ouster la mort char de plaies de mes menbres: c'est par goutes, per felons et par  meynte blesceure et mahainz qe vienent de vous au menbres, beau Meistres, pur  medicine mult bone.
Mes nous qe ne sumes pas meistres, et nomement contre celuy  grant meistre, jeo loo qe nous preignons en gree et pur bien tout ceo qe nostre  bon meistre nous fait et ferra.
Et ausi, Sire, quant vous  nous medicinetz quant a corps de voz letuaires et de voz syropes, ces sont les  fevrez et les chalours et les autres dolours de teste ou de ces autres maux qe  l'en ad sovent par meynt guyse par dedeinz le corps, qe tout est preciouse  medicine pur nous garrir de nostre grande maladie de pecché; et pur nous espurger  nettement de celle ordure, si nous envoie et donne nostre bon meistre celle  medicine.
Et, coment q'elle nous soit un poy forte a soeffrir, pensons toutz qe sumes en ceo poynt qe, de tant com la medicine nous plus  greve a soeffrir, de tant est le mestier plus grant, car ceo moustre bien qe la  maladie est de tant plus violente et plus perillouse; et regardons en nous meismes  ceo qe nous ferrons de nous garder de cest mort cy et bien verrons qe nous ne  sumes pas sages quant nous si poy ferrons et nous gardons si male de l'autre mort, q'est toute autre chose.
Celuy qi morust pur nous  garder de celle mort nous doyn grace qe la medicine de son precious sank, ou  toutes les persecucions qe nous cy envoie, nous soit medicine sanative a nous  garrir nettement de noz viles et ords pecchés et garder de la male mort; et  certes, si a nous ne tient, failler ne poet.
Par qoi jeo vous supplie, tresdouz  Sires tout puissant, qe vous nous donetz grace entre nous touz malades, qe nous  soions si pacient qe vos preciouses medicines ne soient mye perdues sur nous n'en  nous, einz qe nous peussons sentir la grande noblesce de celle preciouse medicine  pur nostre santee et ausi, Sire, les enplastres qe vous nous mettetz  sus, qe nous estreinont a la foiZe et quidons lors q'il  nous face male, mes noun fait, si soeffrir le volons bonement com pur medicine, mes grant bien nous ferroit et nous garroit tout outrement de viles brisures qe  n'ont pas estee bien garriz avant ces heures.
Tresdouz Sires Jesus Crist, cestes  emplastres qe vous nous y mettés ensi sur le cool et sus les espaules, ces sont  les tribulacions de cest mounde qe vous envoietz a vos amys et a ceaux qe garrir  voillietz s'ils voillent - ore sont ils donqes fols qe ne voillent ceo qe vous  voillietz - et sont en autre manere qe les autres de qoi j'ai pardevant parlee; car cest emplastre est fait de perde des amys ou de biens, d'enprisonement de luy  meismes ou d'autre amy encombré de male fame.
C'est  chose qe moelt greve si plus apres eider ne poet a garrir les sursaneures, car  celle emplastre estreinte si forte et lie, qe bien ouster homme ne le poet sanz  trop coroucer le meistre; mes de tant come la medicine est plus aspre, de tant jeo  espoir est elle plus medicinale ou la maladie plus fort pur la quel elle est donee  et ordenee a garrir, qi endurer le poet bonement.
Et bien est luy meistre curtoys  quant l'en poet avoir gré de luy si tresgrande a soeffrir bonement ceo qe soeffrir  a force nous covient; et si poons avoir son gree par si riens soeffrir, seur  soions q'il soeffrir ne vorra qe nous eions autrepart a soeffrir.
Tresdouz Dieux  tout puissant, donetz nous grace de tout soeffrir ceo qe vous nous envoietz si  bonement, qe nous eions le gree de vous - c'est la seinté de  noz mals pur nos almes garrir.
Et or est il bon heure et  temps qe jeo replie a ma matire, car jeo me siu longement desportee; si voille ore  revenir, s'il plest a vous, mon Dieux, mon seignur et mon meistre, tresdouz Jesus  Crist, et apres la medicine de chapon qe j'ai cy devant devisee, si vous voille  requere, douz Sires, qe encontre les mals chalours qe sont en moy, jeo puisse  avoir ascune medicine de voz, tresdouz meistres, par qoi jeo soie plus attempree  et de ma male chalour allegee.
Tresdouz Sires, jeo oï  dire - et autrement par prove le sai - qe quant un homme est en un chalour trop  grante, qe homme prent d'un pomme gernate les greynes, si les doune l'en a malade  qe gist en chalour; et les greynes si sont mult rouges, si la pomme soit bone et sicom elle doit estre, et mult dru sont les greynes assiz  l'un decoste l'autre.
Cest medicine refresche moelt l'omme malades et luy  estanchee la grande soif qe par suour de grant chalour luy vient.
Tresdouz Sires, jeo siu  celuy cheitif malade qe siu en la chaude maladie et continue, si malade et si  fiebles, qe certes jeo ne siu qe mort si vous ne me eidetz, tresdouz Meistres, d'ascune medicine pur moy refrescher et estancher la malveise soif q'est en moy  par la suour de la chalour q'est moelt male.
Celle chalour si est une chaude  delite de pecché q'est et ad longement estee en moy; et celle male chalour si  crest droit en ma char et me fait si secche - c'est qe par cest chalour jeo perde  la moisture, qe deust estre en moi, de Seinte Espirit la grace; et la soif qe  j'ai, si est pur la secchetee q'est en moy par defaute de  grace: jeo ai soif, c'est a dire qe jeo desirre, pur la chalour de pecché en qoi  jeo siu et la secchetee par la grace qe j'ai perdu, a boire ceo qe me tueroit, sicom fait le malade.
Le boire si est le rejoissement qe m'est venue par la  secchetee et male chalour de pecché, et de cele boire jeo me tueroie si voz, beau  douz Meistres, ne me restreynetez et moy refreschetz de vostre grace et ne me  lessetz pas en ma chalour boire - c'est qe en mon pecché jeo n'eie poynt de savour  de ent ensovenir ne delit, mes dolour, honte et despit.
Et pur ouster toutes  tieles chalours et refrescher contre la secchetee et estancher la malveise soif, jeo vous prie, tresdouz Meistres, qe vous me voillietz doner de la pomme gernate  pur moy refroider et faire tout garriz.
Et oue purroit homme  trover celle pomme? Certes, Sire, jeo ne sai de vostre greve passion nule chose si  bien resembler a la pomme gernate com vostre precious  corps apres qe vous estoietz si durement batuz au piler, et tout ensi pleyn estoit  vostre douz corps de plaies et ausi dreu seoient ensemble com le greynz rouges par  dedeinz la pomme gernate.
Et jeo sai bien, Sire, qe ces greyns la estoient  achateez proprement pur moi et pur autres tiels malades et desheitez qe sumes en  malveise chalour, pur nous attemprer et refrescher, siqe, douz Sires, jeo y mette  chalange et voz prie, Sire, qe jeo en puisse avoir pur moi allegier et conforter  si mes espiritz par dedeinz moi, qe jeo soie garriz et hors gettee de la  destempree chalour en qoi jeo siu.
Et puis, Sire, qe les greynes d'une pomme ount  si grande vertue, coment serroit qe les greyns qe feurent si  espessement et si parfond en voz ne serroient d'assés de plus grandes vertues? Et  meynt plaie estoit, douz Sires, en vous, par celles dures escourges grossement  nouees: ne mye soulement par mye la peel, mes moelt parfond en la tendre char, entroient les dures noutz; et si a une foiZe entrer ne voloient  parfond, si sovent ferirent et referirent en un lieu, qe ceo n'estoit mye  merveille si parfond si dures noutz en si tendre char entroient, desicom ausi  ferement ennoié estoient et par grant male talent de ces felons qe le firont.
Tresdouz Sires et  Meistres, solonc vostre grande bonté et ma grande necessité, jeo voz prie q'il voz  plese en tiele guyse ordener pur moy de ceste precious medicine qe jeo peusse  trover q'il me vaille, et qe par la vertue d'atemprance q'est, Sire, en voz come  en la pomme gernate, jeo voz supplie, douz Sires, si humblement com jeo meultz  sai, mon malveis orgoillouse coer vers ceo affaiter q'il vous plese si attemprer  et refroider les mals chalours et destemprez qe sont et ount estee longement en moy, qe jeo desoremes en soie tout quites - c'est de la  chalour de pecché et de la grand soif qe j'ai eu, douz Sires, par boire la male  mort: celle grande soif qe voz eustes, tresdoux Sires, pur nous garder qe nous ne  busismez de puis d'enfern, me soit estancheour de ma mal soif, et de toutes mals  chalours medicine et refroidement.
Apres le chapon et la  pomme, si doit avoir un baigne pur tout laver et nettoier; et est une chose qe  moelt confort le malade et le fait legier et fresche, et  luy doit sembler q'il soit lavee de tout sa maladie et tout novels hommes devenuz.
Et oue doit homme celle eawe quere et prendre pur estre tout seyn? Si doit homme  prendre eawe corante.
Tresdouz Sires, et ou purroie jeo trover celle eawe corante? Certes, Sires, jeo l'ai trovee, mesqe voz plese qe jeo en aie pur moi leinz  baigner: c'est l'eawe seynt qe de vostre benoite costee corust ou le sank  precious, quant de la lance, douce Sires, estoietz feruz et si tresdurement  enpoynt.
Et bien deveroit celle eawe estre seyne, si par sours de bone fontaigne  oue par fortement courer elle le deust estre.
Car de plus noble lieu ne purroit  elle sourdre, qe hors de coer gentile, si tresdouz et si tresdebonair et si plein  de pité et de toute humilité, come est vostre coer, douz Sires; et, d'autre part, mult corante estoit et raient contre vaal vostre benoite costé par grantz  russeaux.
Et sicom eawe de baigne doit estre tieve, ne mye trop chaud ne trope  froide, ensi estoit celle tresseinte eawe ne trop froide ne trop chaude, mes bien  tieve: car, par ceo qe mort estoietz voz, douz Sires, avant q'elle prist son  cours, de tant plus froide estoit;  et chaud assez estoit, car tost apres la mort s'en issi de ceo tresdouce coer tout le sank et l'eawe qe  leinz estoit; siqe attempree et tieve estoit cele seynte eawe par ces resons cy.
Par qoi il me semble, tresdouz Sires, qe trop bien a poynt me serroit ceo baigne  en celle seynt eawe, apres les nobles medicines pardevant dites, pur moy tout  garrir et nettoier de touz mes maux et moy faire tout com un novel homme.
Et de  ceo, tresdouz Sires, averoie jeo bien grande bosoigne de  devenir tout novel et estre nettement lavee de la vile ordure q'ad estee sur moy  et en moy et envyron moy, puis l'eure qe jeo primes savoie ou pouoie peccher - et  ceo estoit bien devant ceo qe jeo savoie nule bien faire ou pouoie par moy  meismes.
Tresdouz Sires, apres ceo  baigne, il me semble qe jeo deusse bien suer et terminer hors de ma maladie et de  ma male destempree chalour de pecché en qoi j'ai si longement estee.
Et bien  deveroie suer une froide suour pur doute de maux qe j'ai fait; et un autre suour  deveroie jeo avoir pur droit anguisse qe j'ai si sovent malement et si ordement  pecché et voz si malement coroucee; et la tierce suour, pur pité qe jeo deusse  bien avoir, tresdouz Sires, de tout vostre grande passion qe si tresgreve estoit  pur moy; et quant jeo me remenbre com poy de remenbrance jeo en ay, jeo doie bien  suer pur pité de moy meismes et pur hont qe jeo siu si desnaturel et si malveis, et si poy de regard ay de toutes les grandismes peynes, passions et turmentz qe  vous, beau Sire Dieux, soeffristes si debonairement pur moy, et par remenbrance et  par sovent en sovenir, et pité et compassion avoir de la dur et froide poverement  paree lit en qoi, tresdouz Sires, voz estoietz mys einz et chouchés apres voz  greves accesses et apres vostre baigne.
Le dur et froide  lit poverement paree si estoit, tresdouz Sires, la dure froide piere en qoi vous  estoietz couchez et mys: si poverement estoit parez come de tapites ou de  cortynes, forsqe celles, Sire, qe vous avietz meismes fait, qe crestoient en le courtel - les arbres pur courtynes et les herbes pur tapitz  - ; et poverement estoit cele lit garny de covertour forsqe d'un grande rude  piere, et n'estoit mye menyver einz estoit de grys; et par dedeinz le lit  n'avoyent pas de lyntheux forsqe ceo qe vostre benoit corps estoit einz envolupee  quant pris feust juse de la croice.
Et ceo poet homme savoir qe moelt senglantes  estoient, et puis moelt moilliez quant l'en vous lava voz plaies et enoyndrent et  enbaumeront; siqe, tresdouz Sires, jeo siu desnaturel et durement malveis si jeo  n'eie remenbrance bien sovent et grant pité en mon coer de cely bon seignur qe  tant desaises soeffrist pur moy.
Bien deveroie voloir a desporter ascuns aises pur  l'amour de luy et ly descharger auqes de grant fees qe ceo bon seignur porte pur  moy et porta, et les dures accesses qe voz, douz Sires, avietz devant qe voz  estoietz couchiez en le dur lite avant dit.
Et le baigne estoit la fer passion sur  la croice e le sank precious en qoi vostre benoit corps estoit baignee pur nous  laver de nos pecchés; et malement estoietz aisiez pur suer, pur estre si fetement  chouchez apres, come dit ai par devant.
Mes, tresdouz Sires, jeo  voz prie qe, en remenbrances de voz dures accesses et precious baigne et de froide  lit en qoi voz jeustes apres pur suer, qe jeo puisse pur anguisse, pur doute, et  pur honte de mes pecchés, suer, et pur droit pité de les anguises, turmentz et  hontez qe voz, douz Sire, soeffrestes pur moi; ensi par cele suour, qe jeo puisse  estre tout nettement garriz de ma maladie et  espurgee de vile et orde pecché, qe me tueroit si jeo n'eusse eide et  socour de voz, tresdouz Sires et Meistre sovereyn.
Ore siu jeo, tresdouz Sires, si  tresbien apparillés qe jeo ne saveroie meultz deviser ne si bien - si riens bien  soit sanz la bon grace de voz - pur mes plaies, qe si bien sont nettees et  laveez et puis si preciousement enoyntes et richement enbaumez, et pur les  infirmités de corps, si douce medicine et si tresnoble, qe certes, tresdouz Sires, sanz la volenté et especial grace de vous, jeo ne seusse ensi avoir devisee ma  garrisson.
Et puis qe il voz plest et de voz vient l'ordenance, jeo siu certes, douz Sires, bien certeyn qe ma garrisson vous plerroit, et envys veriez voz riches  medicines estre degastez entur nient et sanz nul esploit faire.
Et jeo siu, tresdouz Sires, desore en tiele espoir, qe jammes voz ne me eussetz donee la grace  de devys sanz le remenant - c'est la bon sauntee - tout outre, si a moy ne  tient, cheitif! Come jeo siu cheitif, et com bien cheitif doie estre clamee, si en  ma defaute et volentrivement jeo pers ma sauntee qe si tres bien m'est promeue si  jeo voille, tresdouz Sires! Grantz mercyz de ceo qe  vous plest a meyns qe jeo feusse garriz; et jeo vous crie mercy, douz Sires, qe  par la vertue de vostre grace jeo, de ma malveistee, ne peusse jammes aler  encontre vostre volenté, et donetz force, Sire, a la bon garde qe vous m'avetz, la  vostre mercy, donee - c'est l'angel qi me garde nuyt et jour - q'il se puisse bien  defendre et moi garder del malveis espirit qi me geite a prendre et tuer - et de  tant ad il le plus affaire de me bien garder, qe ma malveise  volenté est par le malveise enticement de ma char si enclinee a encliner a  toutes males temptacions com a la temptacion de ma char, de  mounde et de diable.
Par qoi, tresdouz Sires, j'ai mult grand bosoigne qe vostre  bone garde soit efforcee par vostre especial et bone grace, siqe il puisse  contreestre la male volenté de moy et de diable, la qel ad estee mult sovent tout  une.
Mes desore, beau Sire Dieux, jeo voz prie qe celle male volenté soit tout  changee et turnee a voloir vostre volenté, par la vertue de les preciouses  medicines qe voz, douz Sire, m'avetz de vostre bon volenté et grace ordeyneez et  ottroiez de long temps, si si sages eusse estee qe prendre les seusse; et meultz  vaut tard qe jammes.
Si voz prie et requer, douz Sires, qe jeo puisse ore en mes  darreyns jours joier de celles preciouses medicines qe pur moy estoient ordenez et  ottroiez si jeo eusse volu.
Et ceo qe jeo ne voilloye, com celuy qe ne conosoie  lour vertues ne mon bosoigne, jeo ore, tresdouz Sires, voille et desirre; car de  la grace de voz, Sire, ai jeo apris a conoistre un poy meultz la valour de  medicines et le mestier qe j'ai pur moi garder de peril en qoi jeo siu; et toutdis  solonc ceo, douz Sires, qe voz verretz qe j'ai bosoigne de meultz estre conoissant  en voz et en moy, jeo voz prie, douz Sires, qe par vostre bone grace jeo le soie, siqe desoremes jeo par celle meisme grace me puisse ordener solonc vostre volenté  de tout en tout, et tout lesser la moy.
Car, ausi come vostre volenté est ma  redempcion, ausi est ma volenté ma perdicion.
Siqe, beau Sire Dieux, bien deveroie  donqes, si garrir voille de ma male maladie, bonement  soeffrir vostre volenté aler devant la moy, car meultz vaut assez, siqe soeffrir  le doie bien volentiers et supplier et durement requere qe ensi soit.
Et d'autre  part, nul n'est si puissant qi contrester la puisse, mes par l'assay si poet l'en  perdre et riens gaigner.
Tresdouz Sires Jesus  Crist, apres toutes les bones medicines qe dites sont par devant, pur garrir les  tresordes puantes plaies qe sont en moy, me conveneroit uncore un chose si les  medesynes aider me deussent.
Et c'est une chose qe moelt est necessaire a toutes  plaies garrir: et c'est de beaux blancz drapels pur bender et envoluper les  plaies; et sovent, par defaut de cella bien faire, la plaie enpire et le menbre se  perde.
Et apres tout le remenant, tresdouce Sires et bon meistres, ou purroie jeo  trover si faitz drapels qe serroient covenables pur entorteler si nobles  emplastres et si riches oynementz? Certes, Sir, jeo ne sai en qel lieu de les  serchier si noun entur voz, meistres, ou entour vostre douce miere nostre Dame  tresdoutee; et par ceo q'elle est femme, s'en doit elle estre le meultz purveue de  cel endroit qe un homme; et pur ceo, tresdouce meistres, jeo voise a ma douce Dame  vostre benoite miere la tresseinte Marie et treshumble pucele, a ly requere q'elle  me voille doner ascun remenant de ces blancs drapels pur moy envoluper, si qe jeo  ne perde mye la vertue de bons emplastres et de seinte oynementz qe sont mys sur  mes plaies pur les garrir.
Et bien savetz, tresdouz  meistres, qe par meynt chose poet un plaie enpirer, si elle ne  soit bien envolupee et coverte de drapes qe soient nettz.
Car l'eir  et poudre et toutes choses qe poent toucher plus font de male qe de bien forsqe la  propre medicine, qe garrir la deust si autre chose par toucher ne l'enpecche.
Et  pur garder et tenir l'enplastre et l'oynement droit sur la plaie sanz remuer - tantqe voz, beau meistres, verretz qe bosoigne serra de remuer pur refrescher - , il covenera q'elle soit bien bendee et envolupee; et pur la garder de mouches si est il bien bosoigne q'elles soient si entortillez et  covertz de ces beaux et nettz drapels qe les mouches ne peussent faire lour fest  illoqes.
Et de tant come plus soient les draples nettz, de tant plus envys y font  les dites mouches, car elles serchent plus ordures qe nettetee; et ensi pur tenir  les enplaistres et oynementz et l'entret dont j'ai devant parlee qe l'en appelle  ‘ Gratia Dei ’ sur les plaies, il me covenera avoir de drapels beaux et nettez pur  mes plaies envoluper, et garder qe poudre, eir, ne mouchez ne puisse adeser a  les dites plaies, car mult enpirrer les ferroit.
Et ore me covient ceo cy  un poi desclarer et plus clerement parler de ceste envolupure, siqe les autres qi  lirront ou qi orront cest cheitif livre puissent clerement entendre ceo qe jeo  desirre pur avoir ma garrisson, noun pas pur moy le plus preiser, mes pur eaux  meismes eider d'ascune devocion de prier Dieux et loer Dieux et crier mercy a  Dieux, sicom poy sont qe meultz a poynt le sevent faire qe jeo ne lour saveroie  aprendre, car de tout le plus siu jeo le plus fol; et la  folie qe cy est escrite jeo ne la puisse pas par droit nyer, mes apertement  prendre sur moy et avouer, car certes proprement de moy vient; et si riens soit qe  a sens ou a bien appartient, ne pense nul qe ceo viegne de nul forsqe de celuy en  qi est tout puissance, touz sens et touz bonteez: ces vertues sont entierement en  le tout puissant Pier de ciel, et en le tressage Filtz luy douz Jesus, et en le  tresbontivous Seint Espirit; et ces trois sont, ou toutz lour vertues, conjoyntz  en la seinte, tout une, Trinité, en laquelle Seinte Trinité sont si  tresparfitement toutz ces trois condicions de poair, de sens et de bien, qe riens  homme ne poet trover de ceo forsqe la, ne nul ne poet avoir si il ne luy envoye de  doun ou de preste: de doun, c'est quant Dieux doune les  graces qe touz jours demorent ou l'omme; et celles sont presteez, qe sont reprises  ariere quant par aventure plus grande bosoigne serroit - mes certes ceo tenra  donqes a nous meismes si nous ne l'eions de doun franchement, sanz riens rendre  forsqe grantz mercyz.
Ore, tresdouce Sire, jeo vous prie qe voz eietz pité de nous  touz et de nostre poverté et nous donetz de vostre grace franchement, sanz  reprendre a termes, poair et sens et tant de bonté en nous qe viegne tout de voz  - car en nous n'ad nient, ne nient ne poet avoir - qe nous voz peussons tant  loer et requere et mercy crier, q'il voz suffisse et voz agriee sanz repaier a  termes.
Ore fai jeo conclusion de ma reson qe, puis qe toutes ces vertues sont en  la seint Trinité encloses et sanz la sue speciale grace nul n'en poet rien avoir, bien puisse donqes arguer qe si riens de bien en cest poure  livre soit, de Luy vient en qi toutes les vertues sont; et si riens soit a  reprendre, de ly vient en qi sont touz les vices: ceo siu jeo, fol cheitif et ord  peccheour, qe nomer me deuise pur estre conuz pur tiel, mes pur autre cause le  lesse jeo a cest foiZe.
Ore alons a nostre matire  de l'envolupere, tresdouz Sires et meistres, de mes plaies, pur ferment faire  tenir les autres bons medicines a les dites plaies garrir et aussi pur les garder, sicom dit est, de poudre, de eir et de mouches.
Le lier de plaies et l'envolupure  en beaux blancs draples si est a entendre ausi, tresdouz Sires, qe les preciouses  medicines, come le benoit let, le seintes lermes, et le preciouse sank, soit bien  et ferme envolupee par ferme entencion de bone et nette vie; et la bone entencion  se moustre en fait, en dit et en pensé.
Et ensi, par vostre  grace, douce Sires, averoie jeo espoir qe par cest houre jeo teneroie bien les  medicines de sus les plaies tantqe garriez serront, de les garder de la poudre, del eir, et de mouches, c'est a dire de garder mes plaies - ces sont les lieus et  menbres de qoi j'ai pecché, qe sont cy devant resemblez a plaies - qe ces trois  impedimentz ne les puisse plus grever q'ils ne sont grevees.
La poudre si est a  dire la temptacion de ma char qe n'est qe poudre, et mult enpirera les plaies si  elle y touche, siqe mestier averoie, beau mestier, d'ent estre gardé, car ausi  menument come poudre et si espessement si cheont les dites temptacions de la char  sur mes plaies.
Un autre empeschement  y a, et c'est  del eir; et l'eir puisse jeo comparer a temptacions de mounde, car sicom l'eir  et le vent greve les plaies, aussi me greve a mes plaies le malveis puant eir de  delites de ceo monde et le malveis vent de veine glorie, qe ne me soeffrent mye de  garrir sicom mestier me serroit.
Et la tierce temptacion si est de diable; et de  celle fai jeo comparison as mouches, car ords sont et envenymés ly uns et ly  autres, et si malement privez se font qe, quant aersez se sont ascune part sur les  plaiez, trop sont males a enchacer, si fort et si pres se tenont, et durement  mordent et malement enpirront, et ordez sont touz les lieux ou ils ont poair sus, siqe grant mestier serroit de garder les plaies de tieles mouches, qi de garrir ad  talent.
Ore, tresdouce Sires, de vostre tresseinte grace ottroietz moy poair, sens  et voloir de moy garder de ces trois impedimentz et si envoluper de beaux blancs  drapels pardevant ditz, qe mes plaies ne perdent lour garrisson ne enpirront - si  enpirrir poont.
Et moelt plus prestes sont mes dites plaiez a receivoir tout ceo  qe nuyre les poet qe ceo qe eider et garrir les poet.
Nepurquant plus grant mestier en averoient de garrir qe d'enpirrer.
Ma tresdouce Dame Seinte  Marie, jeo me recomank a voz, et voz voille requere ore pitousement, pur l'amour  de vostre benoit Filtz, q'il voz plese de moy regarder de bon oil et veoir mon  bosoigne, q'est si grant, de estre eide de vous, tresdouce Dame, de mes plaies  envoluper en voz beaux drapels blancs et nettz, apres les  precious medicines pardevant ditez, pur les tenir fermement sur et ausi a garder  de tout ceo qe empescher purroiet mes ditez plaiez, sicom j'ai tout dit devant.
Et  ore, tresdouce Dame, ausi hardiement come jeo vous ai demandee vostre precious let  a boire et voz seintez lermes pur moy laver les ordes plaies, et puis demandee ai  de vostre trescher Filtz le precious sank de son benoit corps pur oynement, et si  pres luy siu jeo alee qe jeo n'ai pas lessee a requere le tresseintisme sank de  son douz coer; et puis qe j'ai estee si hardy a ceo faire, jeo ne vorroie mye tout  perdre celles bons medicines par defaute d'une volupeure: et ausi, Dame, siu jeo  certeyn qe vous ne me faudretz mye, si jeo voz en requere parfitement et de coer.
Et si le malveis coer de moy soit si mescheant et si cheitif de soi meismes q'il  ne face ne ne sache faire son devoir pur sa orde plaie garrir ne les autres, tresdouce Dame, jeo voz prie qe par vostre grace il soit appris et afforcee de si  parfitement et si a poynt requere et demander sa garrisson qe la cheitive alme se  puisse loer et voz regracier.
Ore serroit il bien temps  et heure a declarer cest envolupeure blanche, nette et bele et pur mes perillouses  plaies einz tortiller avant q'elles y perissont.
Tresdouce Dame, cest envolupeure si est de voz si tresparfitement grandismes  joies, qe sont blanches, nettez et beles.
Ore ces trois condicions - blanches, nettz et beles - sont trois et sont tout une, et l'un sanz  les diaux ne purroit pas estre, ne les diaux sanz l'une, ne une sanz autre - c'est a dire en un drapel pur envoluper; voz joies, tresdouce Dame, feurent, sont  et serront, du Pier, du Filtz et de Seynt Espirit; ces trois sont tout une Seinte  Trinitee et sont trois persones et un Dieux, de qoi voz vient, douce Dame, toutz  voz joies; et bien parust a la primere joie q'elle estoit entierment de la Seinte  Trinité, quant l'angel Gabriel voz vient dire les bones novels de la volenté de  Pier, qe voz avetz conceu le Filtz par l'entree en vous de Seint Espirit.
Tresdouce Dame, ensi voz vient la primere joie de la Seinte Trinité, qe sont trois  et tout un, sicom j'ai devant dite de l'envolupure blank, nette et bele.
Et si  estoit celle grande joie blanche, nette et bele, c'est a dire qe com tout un et  sanz nul pecché.
Et, tresdouce Dame, bien  averoie mestier de celle envolupure pur entortiller les ordes plaies de mes  orailles et desoremez au meyns garder de la poudre, de l'eir, et de mouches devant  ditez, q'ils ne me puissent mes grever ne mal faire; et qe de celle joie, douce  Dame, mes orailles soient bendez, siqe nule joie ne delite ne puisse par illoqes  entrer si elles ne soient blanches, nettz et beles - c'est sanz pecché - et  q'elles me viegnont come la vostre - c'est de la Seinte Trinité.
De celle grande  joie, douce Dame, qe par l'oraille en vous entra, la moye malveise et orde oraille  soit envolupee eynz, siqe les autres medicines devantdites ne se remuent de la  plaie, ne qe riens ne puisse toucher ne  entrer qe nuyre  puisse la cheitive alme, mes celle joie  qe voz vient, tresdouce Dame, a l'oraille me garde qe rien ne me soit joie a oier, forsqe ceo qe  me puisse mener et eider a venir a la joie sanz fyn, en l'onour de celle grande  joie qe voz dure, douce Dame, et durra sanz fyn com comencement et fyn de toutz  les autres.
Et puis, ma treshonuree  Dame, voz vorroie jeo requere humblement qe, apres l'envolupere des orailles, qe  il voz plese penser de mes oeux et envoluper si parfitement, q'ils n'eient garde  de trois impedimentz pardevant ditez.
Et ausi qe les bons medicines pardevant ditz  ne se bougent de celles perillouses plaies tant ne quant, einz soient si lieez  et bendeez qe les ditz medicines peussent moustrer lour vertues sur celles  perillouses plaies.
Et celle bendure, douce Dame, me coveneroit ausi de voz venir  et d'un grande joie, Dame, qe voz eustes, quant voz primerement de vos douz oeux  veistes vostre benoit douz Filtz quant neez estoit de voz benurement et sanz nul  peine qe destourber poait vostre parfite joie.
Celle joie, douce Dame, estoit si  tresnette, si blanche, sanz nul tachee, com une tresbel drapels pur bien  envolupere un plaie et garrir sanz autre medicine.
Bien estoit nette et blanche  celle joie et sanz tache: c'est a entendre q'elle estoit sanz nulle soilleure de  pecché ou malveis delit.
Par qoi, tresdouce Dame, jeo voz prie q'il vous plese qe  les males plaies de mes oeux puissent estre envolupez en ces beaux drapels, ensi  qe le poudre, ne l'eir, ne les mouches ne les puisse adeser, car la plaie del oil est si tendre qe poy d'enpechement moelt grever l'en poet.
Et  la joie de vostre douce regarde, ma douce Dame, me soit envolupure a moy garder de touz malveis regards et de touz ords delitez qe par  regarde me poent venir; ne qe nul joie ne delit n'eie a regarder nul chose  desoremes forsqe ceo qe soit plesance a vostre benoit Filtz et a voz, tresdouce  Dame.
Un autre envolupure, tresbele Dame, me coveneroit a la plaie de mon nees de voz beaux drapeaux, et  c'est a dire d'un grande joie qe par le douz nees voz entra; et c'estoit quant  vostre douz Filtz feust neez de voz, douz Dame, en une poure meison qe de bone  odour estoit richement paree, jeo ne doute mye, et de moelt suef fleirour: et  autrement merveille serroit, quant Cely qi fist touz chosez qe ount les bons  odours et qi les suefs fleirours ount, com roses, violette et tant des autres  fleurs, et ces herbes dont ausi meyntes si tressuef fleront, et arbres com cyprés  et foilles de lorer, et tant des autres fleurs en lour primer seson si bone odour  ount, et la muge et musqe et ensens dont tout une meson est reemplé de lour  flerour, bien deveroit donqes celle poure meson estre pleine de bon et noble  odour, quant leynz estoit la fleure de fleures qe tout bones chosez fist.
Et s'il  meismes fleirot suef, ne covient ja a dire, car chescun le doit savoir et poet, car entre nous meismes nous semble ascun l'un d'autre qe tresbon flerour avons - de tieles y a, jeo ne die pas de nous touz - et puis donqes q'en nous poet  avoir nul bone odour, qi sumes faitz de si orde bowe et  engendrez et conceuz en si vil et orde pecché et puis usons nostre vie si ordement  et nous emplions si pleyn de touz les sept mortels pecchez ou touz lour  appurtenantz - ceaux sont les pecchés veniaux et touz les  diables d'enfern qi pursuent celle route puante; et diaux pecchés sont qe moelt  puantz sont devant Dieux, et si fount ils celuy puant en qi ils sont herbergez: ces sont Glotonie et Leccherie; ces diaux par reson deyvent cy plus puer qe autres  qe aillours pueront touz, si bien ces diaux nomez com les autres, chescun solonc  lour substance, et la reson pur qoi les diaux pecchés deivent plus puer cy qe les  autres, jeo ne le quere ja dire, mes qi le voelt savoir, si le serche en soy  meismes et jeo ne doute qe trop poy sont qe trover ne le purront: jeo dis bien pur  moy q'en moy, cheitif, l'ai jeo trovee et provee apertement; et donqes, tresdouce  Dame, vostre benoit filtz ne deveroit il bien doucement odourer et fleirer qe ne  feust mye fait de bowe, einz est, et feust avant qe riens feust fait, et serra  apres touz choses, du Pier le Filtz, ou le Seint Espirit, tout un Seinte Trinité; et engendree feust par la puissante ordenance de Pier, et par la sage volenté de  ly meismes, c'est a dire de Filtz, et par le consentement et la bon grace de Seint  Espirit; et conceu estoit en voz, tresdouz Dame, par vostre grande humilité; et sa  vie puis menoit si nettement sanz nulle soilleure de pecché; mes estoit proprement  orde nee a morir vileynement entre nous pur destruire pecché  et la poesté de diable.
Par qoi chescun cristien doit bien savoir qe nulle riens  n'est qe par toutz bones resons deveroit estre si suef fleirant et si doucement  odourer come le douce fruyt qe nasquyst du ventre la benoite pucelle - ceo  estoietz voz, ma tresdouce Dame Seinte Marie, qi portastez le fruyt si bien  odourant par lequel fruyt nous estoions rechaté de la puiante peigne d'enfern ou  nous estoiens par le primer fruyt obligez par nostre primer pier Adam.
Siqe, donqes, pur aler a ma matire, tresdouce Dame, l'en poet  bien savoir de verrai qe celle douce fleirour qe toutez autres passoit voz avetz  grande joie a fleirer, et uncore, de tant come voz, Dame, tant l'avietz, de tant  plus voz plesoit la bone et douce odour qe voz sentetz de vostre douz enfant luy  douz Jesus.
Par qoi, tresbenigne Dame, jeo supplie tresaffectuousement qe voz  plese qe l'orde plaie de mon nees soit de celle joie envolupee, qe voz vient, douce Dame, sicom j'ai cy devant dit, et si entortillee einz qe riens ne puisse  desoremes adeser qe la plaie grever puisse, mes garder puisse celle envolupure mon  nees de touz ords et malveis delitz enfleirer et qe riens ne me puisse deliter a  fleirer fors ceo qe soit plesant a vostre douz Filtz, douce Dame, et a voz.
La plaie de la bouche, douce Dame, averoit ausi grant mestier d'estre envolupee bien parfitement et a  poynt, car moelt orde et perillouse est et de tant est il plus grande bosoigne  q'elle soit si entortillee qe les emplastres ne se remuent et qe riens ne touchee  qe grever y peusse.
Celle plaie est moelt greve et poet  mult grever; est moelt greve: c'est qe la plaie est moelt mortel et si incurable  qe nul medicine ne la purroit eider ne garrir si celle noun qe est pardevant dit; et bien est donqes greve celle plaie et dolorouse quant si orde est et si  perillouse qe riens ne poet eider cy si preciouses medicines noun; et q'elle poet  mult grever, c'est qe la bouche poet moelt de male faire, sicom la moy ad sovent  fait a l'alme de moy et au corps et a meynt autre, en la manere q'est pardevant  dit en un article qe plus pleynement en parle de la malveisté de ma bouche et la  l'en poet bien savoir q'elle poet mult grever, car ceo qe  l'en fait, l'en poet.
Et qe celle plaie est mult greve, c'est a dire q'elle est  mult greve par ceo qe la poudre et l'eir et les males mouches la mal plaie mult  grevent, car si overte est celle male plaie et si descovert, qe touz enpechementz  trop de legier grever poent - et trop est male a bien garder q'elle ne soit mult  greve, car elle ne se voillet pas meismes garder, et qi ne se voelt, sovent l'en  grever poet, et l'en le fait sovent en fait, qi faire le poet.
Ma tresdouce Dame, ore poetz veoir apertement qe la male plaie de ma bouche averoit bien mestier  d'estre envolupee bien et doucement, si q'elle treusse allegeancez de ces griefs, et q'elle soit si tresbien liee et bendee q'elle ne puisse moy ne autre  desoremes plus grever et, d'autre part, si bien de voz beaux drapels, douz Dame, entortillez et covertz qe riens ne puisse la dite mal plaie enpeirer ne grever, qi  adeser la peusse, dont elle plus grevee en soit.
Tresdouce  Dame, le beal drapelet en qoi jeo desirre qe ma orde bouche et la perillouse  plaie d'icelle feust einz envolupee, c'est une tresgrande joie, douce Dame, qe voz  eustez de vostre tresdouce bouche a beiser vostre filz qe si tresdouce estoit.
Et  bien poons et devons savoir qe par grande delite et grande joie le beisastes voz, douce Dame, pur le tresgrant amour qe voz avetz a luy et ausi pur le grant  douceour qe en luy estoit.
Et d'autre part, douce Dame, si nette estoit celle joie  et le delit sanz nule tache ou colour de pecché, qe c'est sanz doute qe le  drapelet ne soit si beaux, si bons et si large come il covient estre pur envoluper  si fait mal plaie et si tresorde et perillouse come celle de ma bouche est; et  moelt mal avenant serroit si tresord chose estre envolupee en un si noble et si bele envolupure.
Mes, ma tresdouce Dame, eietz regarde  a les preciouses medicines qe j'ai requis a mes ordes plaies garrir pur le grant  bosoigne qe j'ai; si voz plese, tresdouce Dame, pur l'onour de celles seintes et  preciouses medicines, ottroier doucement l'envolupure en la manere susdite de voz  doucez joies, siqe jeo me puisse en ycelles si belement entortiller et si  tresnettement, qe nule ordure ne puisse mes plaies adeser desorenavant; et  nomement, douce Dame, celle de la orde bouche, com elle est durement perillouse et  moelt est overte, siqe sanz gairez de peyne ist et entre assez de mals.
Par qoi, tresexcellente Dame, jeo voz prie moelt acertes qe celle lede plaie soit si  envolupee et bendee de celle tresgrande joie qe voz en  eustes a beiser.
Uncore de celle tresdouce bouche, tresbele Dame, eustes  tresfynement grande joie et desduyt de parler doucement oue vostre tresbenoit  filz, siqe en toutz celles joies, tresdouce Dame debonaire, com en tresbeaux, tresblancs et tresnettz drapels, jeo vous supplie qe l'orde, lede, bouche de moy  soit envolupee en la manere avant dite, et meultz, Dame, si mestier soit, si mon  dit ne soit mye suffisant.
Et puis une autre plaie, trescher et tresdouce Dame, averoie bien ausi grante mestier de bien envoluper pur  garder les emplastres sus, et ausi qe riens ne toucheast qe plus grever le poet  desoremes.
Car par ceo q'elle ad estee avant ore grevee, si est elle ore moelt en  malveis poynt et moelt perillouse et tresfieble estat durement, si par les bons  medicines ne soit eidee par la douce envolupure de voz, ma douce Dame.
Et cest  plaie, Dame, si est celle de mayns, q'est moelt orde et puant et tresvile certes, et celle de braz, qe jeo tiegne tout une par ascunes  resons qe j'ai dit cy devant.
Et, tresdouce Dame, purroie jeo trover en voz tant  de grace qe jeo feusse envolupee et celle orde plaie entortillez en une tresgrande  joie qe voz, Dame, en eustes quant voz tenestez vostre tresbenoit filz entre vos  douz bras, et si tresdoucement le maynastes de voz beles doucez mayns.
Et sicom  ceo n'estoit mye soulement une foiZe, mes bien menu et sovent, jeo  voz prie doucement, ma Dame, qe mes ordes mayns et mes ordes braz qe n'ount mye  ausi tansoulement un foit ledement pecché ne d'un soule  pecché, mes de meynt orde pecché et mult tresovent, soient envolupez en ces beaux  et nettz drapels; c'est a dire, tresdouce Dame, qe ausi com celles joies de voz  estoient nettz et sanz nulle soilleure de pecché, qe la plaie de mes meyns qe ont  estee si pleines de l'orde pecché avant les preciouses medicines, q'elles soient  dezore en avant en celles douces joies si bien entortillez et si bele, qe nul  ordure ne puisse toucher, eynz soient desore nettement gardez et celle plaie si  envolupee qe les preciouses medicines pardevant ditez ne perdent lour vertues en  moy per defaute de moy ne par defaute d'envolupuree, ne qe nul orde delit ne me  puisse toucher la plaie des mayns desore par la vertue de celle bel bendure.
Et  d'autre part, douce Dame, grande joie voz feust quant de voz doucez mayns vostre  tresbenoit filz envolupastes si doucement en les plus beaux draples qe voz avoir  peustes ou chevir, et puis estroitement en voz douz braz ausi l'envolupastes, et  entortillez estoit mult doucement.
Et, coment qe ceo n'estoit mye uncore  envolupure suffisante au Filz Dieux, bien croie et say de verray qe moelt bien luy  plust, et autrement de ceo riens ne feust ne eust estee.
Et  puis, tresdouce Dame, qe luy plust par sa grande humilité prendre en gree celle  envolupure qe si poure estoit solonc son estat de par le Pier, jeo voz requer, bele tresdouce Dame et miere, qe en remenbrance de celle grande humblesce et  bonté, et de la joie parfit qe voz en eustes, qe jeo soie si tresbien envolupez qe  riens adeser me puisse qe desoremes l'orde plaie de mes  mayns grever puisse, einz me soit celle bone bende bien eidant a lier et a tenir  les autres medicines, q'elles ne se bougent de mes plaies tant ne quant, mes  demurrent fermement sus pur bien et tout garrir.
Et ausi, Dame, qe celle douce  bende me garde de touz impedimentz qe a celle orde plaie avenir purroient et  nomement par trois pardevant ditz, c'est assavoir de mouches, de la poudre et  del eir.
Apres, tresdouce Dame, l'envolupure de mayns, si averoie bien grande bosoigne qe les ordes pieez de moy  feussent ausi envolupés et celle lede plaie qe illoqes est feust ensi entortillee  de voz beaux drapels, qe rien ne les poet desore toucher qe les poet grever ne  nuyre, ne le mal plus agreger; car assez soufit le mal de temps passee sanz nul  novel ajoustement de male.
L'ordure de la plaie, tresdouce Dame, ne com perillouse elle est, ne me covient ja dire, car pardevant  dit est si pleinement com le savoie faire par la grace, tresdouce Dame, de vostre  tresbenoit Filz et de voz, siqe riens de ceo ne m'estut plus a dire, forsqe, apres  les preciouses medicines, requere le douce envolupure, sicom j'ai fait cy devant  pur les autres plaies.
Tresdouce Dame, la mal  plaie de mes pieez jeo voz prie d'entier coer q'elle soit envolupee en une  tresgrande joie qe par voz douz pieez au coer humble voz vient: et c'estoit, Dame, quant voz alastes offrir vostre tresbenoit filz au Temple, et par celle  benoit alee le grant desir de Seynt Symeon estoit acompli  tout pleinement.
Et ausi voz requer, ma douce Dame, qe un partie de mon desire  soit par cest grant joi acompli, en tant au meyns qe jeo puisse en celle joie mez  ords pieez, qe sont si perillousement navrez, si envoluper et si nettement  coverir, qe desoremes nul ordure ne les puisse pas toucher ne nuyre, einz soient  par celle entortillure bel et blanche si nettement gardez, qe nul orde pecché ne  les puisse plus adeser qe encombrer puisse la cheitive alme.
Et jeo voz prie, ma  tresdouce Dame, qe desoremes mes pieez soient si fort entortillez et liez en celle  douce bendee, qe jeo n'eie nul poair de nul part aler ne a mon malveise piee mover  cea ne la sanz le congiee et la bon volenté de mon bon meistre et de voz; car  donqes sai jeo bien certeinement, tresdouce Dame, qe jeo ere garriz.
Et bien ai oÿe dire  sovent qe un male jambe ou malveise piee si demande repos, si bien garrir doit.
Et, douce Dame, jeo vorroie garrir et temps serroit de reposer de male faire, pur  plustost et plus sovereinement garrir et pur venir a repos ou reposent le seyntz  de Paradis  -  au quel repos nous mette le Sire de repos par sa mercy! Et, tresdouce  Dame, lietz moy si les pieez qe jeo ne puisse pas aler ne travailler entre ceaux  qe n'ont jammes repos, einz sont toutdis et serront sanz repos en dolorouse peyne  et a grante travaille.
Ces sont cil qe ount alee cy sur lour malveis piee et tant  travaillé en male et en pecché, qe affolez sont avant qe garrir  puissent et mortz de la male mort  - c'est en le puys  d'enfern entre touz les diables.
De ceo travaille nous garde le Filz Dieux, a la  request et prier de voz, Dame, q'estes sa douce miere.
Ma tresdouce Dame Seinte  Marie, apres toutz ces seintes et douces envolupures de mes ordes plaiez, si voz  ai jeo, douce Dame, a moustrer une q'est la darreyn; mes noun est pas le meyndre, einz est de toutz les autres la plus grande et la plus parfonde et la plus  perillouse  - et ceo poet l'en un partie savoir cy devant, la ou cest plaie est plus  pleinement moustree et descoverte  -  siqe, douce Dame, j'ai mult grante bosoigne qe  voz preignetz bone garde pur bien envoluper celle orde piece de char: c'est le  malveis coer de moy, q'est sours et recetterez de touz les mals de mounde.
Les  mals de monde sont les pecchez qe entre nous fesons en ceo monde et honysons le  monde de nostre malveisté, car tiele come nous sumes, tiele est le monde.
Certes  donqes est il pur moy moelt empirree, car pleyne siu de pecché et de moelt de mal, si socourré ne soie par les douces medicines pardevant dites et gardee de  l'envolupere ausi pardevant dite de voz douces joies, douce Dame.
Et cest plaie si  averoit, outre toutes les autres, grante bosoigne d'estre bien et bel entortillee  de voz beaux drapels, car de toutz les autres si est elle la plus perillouse et la  plus mortele.
Et de trestoutz les joies, tresdouce Dame, qe voz unqes avietz, celle de coer de voz estoit, est et touz jours serra la plus grande,  car nule joie n'est, si de coer ne vient et ausi nul peché n'est, si  de coer ne vient ou qe y demeure.
Siqe, tresdouce Dame, de celles tresgrandes  joies qe en coer voz viendrent et fermement voz demeurent sanz nuiance et demoront  toutdis, jeo voz prie, douce Dame, qe j'ai l'orde et  malveis coer de moy si envolupee qe jeo n'eie de riens joie qe voz poet desplere.
Et sicome, Dame, voz douz pensers estoient si nettz et si joious a voz douz coer, ausi voz requer, treschere Dame, qe mes pensers me soient desore en avante en nule  chose qe destourber puisse la cheitive alme de moy a venir a la joie sanz fyn, ne  qe jeo ne perde mye celle grande longe joie pur un petite court joie icy; et de  tout ceo qe poet tourner au pecché, tresdouce Dame, destourbetz mon coer a penser, et tournetz les males joies de mon coer en dolour de coer, siqe jeo ne perde mye  la joie sanz fyn pur la dolour sanz fyn.
Tresdouce Dame, ensi par la vertue de la  douce envolupure soit la plaie de mon malveis coer gardee et si bien a poynt liez  de voz beaux et nettz drapels qe nul ordure ne nul mal ne me puisse au coer  adeser, ne joie ne delite ne desirre autre q'il ne soit plesant a vostre douz  Filz et a voz, tresdouce Dame  -  et c'est tout une  -  et qe jeo n'eie nule joie au  coer, si elle ne soit ferme et estable sanz nuyance: celle joie est celle qe plest  a voz et qe resemble la vostre, tresdouce Dame, car elles sont fermez et durent  pardurablement sanz nuyer, et toutz les autres sont veynes et ne durent poynt,  mes movent de joie en dolour briefment, et la se tenent  fermement et pardurablement.
Par ceo, treschere douce Dame, jeo voz supplie tres  de coer q'il voz plese cely cheitif malerous coer si envoluper et si estroitement  entortiller qe les vertues de les seintz medicines puissent apparer apertement en  celle orde et perillouse plaie de mon malveis coer, et si garrir et garder qe  riens ne puisse grever desoremes  -  c'est assavoir la poudre, ne l'eir, ne les  malez mouchez, car de ces trois enpechementz si veignont les autres trois qe sont  ausi pardevant  nomez, come ordes delitez, fols  desirs, males pensees.
Quant ces trois ont attret les autres trois, trop  perillouse est la compaignie et trop male.
Et il me semble qe jeo puisse bien dire  qe la poudre entret un de ces vicez a soi, et ensi fait l'eir un autre, et les  mouches ensement la tierce: celle qe la poudre ad tret a soi et le mette en coer, c'est ordez delitz: ceste vice est engendree de la char proprement qe est dite  poudre pardevant; celle vice qe jeo appelle fols desirs attret a soi l'eir, qe jeo  nommee pardevant come les temptacions de monde, cel eir si consuyt les fols  desirs; et de mouches si sont neez les mals penseez, qe viegnent droitement du  diable, qe mouches sont a entendre et a ellez comparez pardevant.
Siqe donqes  puisse jeo bien dire com devant qe j'ai bien mestier, douce Dame, de la douce  envolupure pur moy nettement garder le coer et entortiller celle orde plaie de la  tresfynement grande joie qe voz, Dame,  eustes quant de  vostre douce poytrine vostre tresbenoit filtz voz soucheoit hors le douz leet: nul  ne doute, tresdouce Dame, qe tresgrande et parfite joie ne voz feust, et de penser  en vostre douce coer qe c'estoit le filz Dieux q'estoit sires, ordeyners et  governers de toutz choses qe unqes feurent oue ore sont ou jammes serront, en  ciel, en terre et en mer et en abyme.
Tresdouce Dame, coment qe celle joie estoit  grande qe en coer voz vient, si estoit elle si tresnette et sanz nule manere de  malveisté d'orde delit, qe bien deveroie desirrer qe mon vile coer et l'orde plaie  de luy feust en ces beauz drapels si envolupee, qe nul ordure de nul orde delite, ne de nul fole desir, ne nule male pensee ne me poet a la plaie de coer toucher ne  en nule manere grever.
Et, tresdouce Dame, ensi  come cest joie est de toutz les autres la principale et la  plus grande, sicome j'ai dit devant; mes ore le pur qoi voz dirrai: c'est pur ceo  qe au coer venont toutz les joies d'autres menbres, come la joie d'oier ceo qe  poet plere et faire joie au coer, c'est joie et autrement nient, et ensi des oeux, et du nees, de la bouche, de mayns et de pieez; toutz lour joies si viegnont au  coer avant q'elles soient joies a droit, et autres joies assez si viegnent ausi de  coer meismes, sanz les autres menbres de riens toucher, come de bones et douces  pensees qe de coer viegnent et sovenirs si delitables et les douz desirs et bons  delitz, siqe, tresdouce Dame, jeo puisse bien croire et savoir qe la joie de  vostre douz coer si passoit toutz voz autres joies, et donqes poait  bien passer toutz les autres de ceo monde, desicome la plus grande  de ceo monde n'est riens contre la meyndre de vostres et bien est reson, pur ceo  qe la matire est si noun-semblable come la vostre et celle de ceo monde.
Car la  vostre, tresdouce Dame, estoit sanz nul tache ou colour de male, si durement pure  et nette, qe celles de ceo monde a peyne sont si males noun  -  ou jeo le quide pur  ceo qe en moy sont les joies mondeynes si males, car nulles bones ne poent estre  en ce monde de joies, si elles ne resemblent a la vostre, tresdouce Dame, et c'est  q'elles soient nettz et sanz tache et principalement de Cely de qi voz avietz  vostre grande joie  -  c'estoit de vostre trescher filtz: de luy, en luy et par luy  nous covient venir toute nostre joie, ou riens ne vaut.
Et, treschere Dame, jeo  voz prie qe par la vertue de celle douce envolupure ma dolour aillours, qe me  semble cy joie, me soit cy dolour et aillours joie, et ensi soit ma joie et ma  dolour tournee, tresdouz Dame; c'est a dire la joie qe j'ai cy en mon malveis coer  de penser, de sovenir, et de desirrer peccherousement et contre la volenté de vostre chier Filz et de voz, tresdouz Dame: q'elle me soit  tournee cy en dolour, et la dolour d'enfern me soit tournee a la joie de paradis, et mes pensers, mes sovenirs et touz mes desirs oue toutz les delitz et joies de  mon coer, soient si entortillez, tresdouce Dame, de voz beaux drapels et si  estroitement bendez, q'elles ne se puissent mover ne tourner forsqe devers voz et  devers vostre partie, et tourner de perdicion a garrison.
Et, tresdouce  Dame, sicome j'ai dit devant qe les joies de vostre douz coer  si passoient toutz les autres pur ceo qe receivers estoit de toutz les autres, come la bone cysterne receit l'eawe qe vient de gouters envyron et illoqes se  clarefie celle eawe et devient bone et seyne, ensi, douce Dame, voz venoient les  joies de ciel en les menbres, come en l'oraille, en l'oil et a touz les autres, et  puis descendoient en vostre douz coer ou elles estoient clarefiez par la grace de  Dieux qe leinz estoit en figure de grande humblesce et de toutz bontees, et ensi  devenoit l'eawe de ciel, qe plut en les gouters et puis coruste en la bone  cisterne, bone et seyne pur nous a boire et affaire toutz noz bons bosoignes  ovesqes; et bien y poons nous avenir, si noz volons, sanz gaires de peyne.
Et de  mon coer, tresdouce Dame, est toute le contraire; car, sicome devant est dit qe la  joie de vostre douz coer si passoit toutz les autres qar toutes les autres la se  sembloient oue celles de coer  -  c'est a dire des autres menbres  -  et les joies  estoient adonqes si tresgrandes qe nuls ne les purroit asommer ne enconter, et  ensi est il de mon malveis coer le contraire, car c'est le tresorde puis qe est  fait desouz terre pur receivoir toute l'ordure de l'ostiel par les gouters qe  viegnent de la cusyne et de chambres coies et de fimers, et  oue toute l'ordure de la courte si court einz et demeure mult ledement puant  devant Dieux qe voit le puis toute descoverte; mes noz ne le poons veoir ne  sentir, pur une poy de terre de qoi le puis est covert.
La terre qe covere l'ord  puant puis si est la cheitive char qe covere le coer, siqe homme ne le poet mye  conoistre, ne sentir la male puour q'est en celle male  fossee.
Mes pur ceo n'est il mye qe plus fort ne soit puante et orde, car de tant  come meyns s'en ist de la male fleirour, de tant plus y demoert et empire et de  tant plus est lede et puant la orde fossee.
Tresdouce Dame, cest orde  et mal puant fossee si est le malveis et orde coer de moy qe si durement naufrez  est, come j'ai devant moustree et requis les medicines assez suffisantes pur mon  estat et, apres les medicines, l'envolupure de voz joies, tresdouce Dame, pur moy  garder nettement sicome une si perillouse et si mortel plaie doit estre gardee  -  c'est a dire de toutz ords delitz, de pensees malveises, de sovenirs de veutz mals  et rejoier, et de desirrer ceo qe ne plest a Dieux ne a voz, Miere Dieux, tresdouce Dame, et ausi de la poudre, de l'eir et de mouches.
Et, tresdouz Dame, lessetz vostre douz et trespitous coer avoir pité de mon malveis et dolorouse coer  et desoremes garder et pleinement garrir par la vertue de la douce envolupure, desicome, Dame, j'ai en voz grande esperance qe pur les preciouses medicines  pardevant ditez jeo ne puisse faillir d'estre tout nettement garriz et en bone  poynt; et donqes serroit de tant plus grant honte si, par defaute d'une  envolupure, si nobles medicines feussent perdues et jeo perdu, douce Dame, en  vostre garde, la qel chose certes jeo ne quide mye, pur la grande bonté q'est en  voz.
Mes, tresdouce Dame, jeo  doute qe le lou vient de bois, car la sont acustomez d'estre; et ensi  puisse jeo et doie douter qe la mal garde puisse venir de moy  meismes, car l'en doit bien douter qe le male viegne de la ou il est plus  acustomee d'estre.
Et certes, Dame, c'est en moy qe le male habite et y demoert  plus adesement qe fait le lou en bois.
Par qoi, tresdouce Dame, jeo voz requer et  prie, pur le grant amour qe voz avietz a vostre trescher filz, qe de celle grace  qe voz si tresplentivousement eustz de luy et avetz, qe voz me voillietz et  deignetz tant doner qe jeo puisse par celle grace la malveistee de moy si  constreindre q'elle n'eit nul poair a soi combatre ne contreestre la bone volente  et l'ordenance de mon bon seignur et meistre et de voz, ma douce Dame, envolupuresce des mes ordes plaies, ne qe celle malveiste n'eit poair a destourber  les grantz biens qe par les seintes medicines pardevant ditez me poent avenir et  par les douces envolupures; et ces sont les biens qe jeo espoir, tresdouce Dame, d'avoir par celles medicines et envolupures: de ma maladie parfite garrison, de  mort tempre refusion et de dolour sanz fyne joie pardurable.
Amen, c'est a dire  Amen: q'ensi soit il.
Et jeo prie a le tresdouce Jesus qe par grace, pite et  mercy, ensi soit il.
Amen.
Tresredoutee chere Dame, apres l'envolupure de mes ordes et perillousez plaies mortels en voz doucez joies, les quels jeo face semblables a tresbeaux, blancs et nettz drapels pur mes plaies  einz envoluper, jeo voz vorroie, tresdouce Dame, requere qe ausi pité eietz de la  grande maladie qe j'ai dedeinz le corps, sicome  apparant est pardevant et qe de voz joies il voz pleust  departir oue moy pur moy conforter, tresdouce Dame, sicom j'ai dit cy devant qe  jeo sui durement anyenty et fieble qe jeo ne me puisse riens meismes eider ne  lever de mon dolorous lite sanz l'eide, treschere Dame, de vostre douz filtz et de  voz.
Et cy devant ai jeo dit et requis de le tresbon meistre les medicines tielles  q'il me semble qe bien me deveroient suffire largement; pur la grande vertue  d'eles covient qe la maladie soit moelt tresgrande.
Mes ore averoie jeo mestier  nepurquant d'estre reforcee et eidez a moy lever vigorousement de la maladie en qi  j'ai longement languy; et siu en peril, tresdouce Dame, de perir, si jeo n'ei eide  et socour de voz apres les medicines devant dites.
Ma tresdouce Dame, il me  semble come si nostre bone meistre le tresdouce Jesus voz eust donee la garde de  moy et moelt cherement priee qe voz preissetz tielle garde de moy qe la cure q'il  ad mys en moy ne feust pas perdue, ne les peynes q'il ad mys pur moy cheitif  garrir et les medicines qe tant ont coustee; siqe, douce Dame, pernetz garde, ne  mye pur moy, mes pur l'amour de Cely a qi il ad tant coustee ma garrison: c'est  vostre treschier filtz, tresdouce Dame, qe dona tout le sank de son benoit coer  pur moy un jour, pur moy garrir de la morte, siqe, Dame, jeo espoir par celle  preciouse et tresnoble medicine estre tout garriz et en bone poynt, mes qe il voz  plese, douce Dame, a moy conforter et lever de mon malveis lite en qoi jeo gise, et ne me puisse de illoqes boucher sanz especiale grace et eide d'ascunes de voz  joies, tresdouce Dame, qe me puissent eider a lever et a moy  sustenir fermement.
Tresdouce Dame, sicome un  homme qe est fieble apres un grande maladie ne se poet pas bien lever sanz eide et, si il doit aler, trois sustenours ly serroit  mestier : ceaux sont les diaux jambes et une baston.
Sanz ces trois le cheitif ne  poet aler ne soi en haut drescer.
Tresexcellente Dame, purroie trover uncore, apres toutes les envolupures, tant de voz joies qe me puissent faire trois  suppuailes, en le lieu de diaux jambes et un baston, sur qelles jeo me puisse  baudement sustenir pur toute ma fieblesce? Certes il me semble, douce Dame, qe oïl  hardiement : L'une jambe si serra, Dame, si voz plest, a sustenir mon cheitif  fieble corps, la grande joie qe voz avietz a la resurreccion de vostre benoit cher  filtz.
Celle joie, tresdouce Dame, voz feust trop durement grande et bien voz  vient a poynt apres le tresgrante dolour.
Et si jeo soie, douce Dame, sustenuz  d'une part de ceste joie, il me semble qe jeo me purrai le meultz drescer vers  mont.
Et l'autre jambe, tresdouce Dame, de qelles de voz joies la purroie jeo  faire pur sustenir mon mescheant fieble corps? Certes, Dame, jeo me tenk a la  grande joie qe voz eustes quant voz veistes qe vostre tresbenoit filz montoit en  ciel, et portoit la seinte char et le benoit sank q'il avoit pris de voz, et de  nostre humanité la poure semblance, et la sist a destre son Pier : bien peustez et  eustez, Dame, lors grande joie, nyent contreesteant le departement, car bien seure  estoietz voz, douce Dame, de tost apres venir sanz nul  empechement et, depuis qe si noble herbergeours avietz estee, bien estes seure de  bon et bele hostiel.
Et puis qe la char et le sank estoit par devant alee, bien  seustes qe l'alme oue tout le remenant de benoit corps veneroit moelt seurement  apres.
Desuz ces diaux jambes, tresdouce Dame, me oseroie bien adrescer, car elles sont fortez, voir voir ffortes de la grande  puissance Dieux ; et autrement ceo serroit fort affaire et a croire ; mes riens ne  est fort a croire qe Dieux nostre seignur ne puisse toutez choses faire, ne rien  ne ly est affaire fort ; siqe, douce Dame, jeo me sustiegne sur ces diaux jambes, c'est a dire sur ces diaux grandes joies qe voz eustes de la resurreccion et del  ascencion.
Et puis covient un bastoun avoir en la mayn pur plus seurement aler, sur lequel jeo me puisse bien et fortement apouer et sustenir mon fieble corps  tantqe jeo soie garriz et tout en bon poynt ; et c'est la tierce jambe qe covendra  estre de la tierce grande joie ensuante qe voz eustes, tresdouce Dame, quant  partistes de ceo monde et venistes a vostre filz en paradys.
Celle joie estoit  plus grande qe nul coer purroit penser, car celle, douce Dame, estoit sanz nul  comparison cy, car bien asseuree estoietz donqes qe toutez dolours et peynes et  touz languissementez estoient pleinement passez et vostre douce desire pleinement  acomplez.
Tresdouce Dame, si jeo  soie de ces trois jambes sustenuz tantqe jeo soie plus fort de moy meismes qe jeo  ne siu encore, jeo serroie moelt reconfortee, car en bone foy j'ai estee si  tresmalades et si durement  desheitez, si bien de plaies  morteles com des autres maladies qe m'agregont del anguises de ditez plaies, qe  jeo sui si tresfieble qe jeo ne me puisse mye meismes drescer sanz l'eide de  voz, ma tresdouce Dame.
Et pur ceo voz ai jeo requis de celles trois joies qe sont  montant tout trois pur moy relever et faire monter en paradis, et moy garrir de ma  male maladie  -  c'est les pecchés en qoi jeo siu giseez.
Et mon lite, c'est le mond  en le quel jeo siu couchez et ne me puisse lever ne drescer  par moy sanz l'eide de voz, ma chere Dame; siqe jeo voz prie qe j'ai celles trois  joies pur moy drescer et lever et a droit sustenir en haut: la resureccion pur moy  drescer sus de la sarcu ou jeo gise com mort, c'est a dire en ceo mond gise en  mortele pecché com mort et hors me dresce celle resurreccion; l'ascencion pur moy  lever de lit  -  de lit de ceo monde, q'est le lit perillouse: de ceo lit serroit  bone a matyn lever et tard coucher; et l'assumpcion pur moy droit sustenir en  haut, qe jeo ne cheise ariere a terre par ma fieblesce  -  c'est a entendre qe si  jeo soie relevee, Dame, par vostre eide, qe jeo par ma fieblesce ne chese en  temptacions de ma char, qe n'est qe terre, ne autrement, mes qe jeo soie, douce  Dame, par celle grande joie si droit sustenuz qe jeo n'enclyne pas vers val, ayns  soie sustenuz tout droit vers mont a la droite voie de paradis, ou noz meigne  Dieux le Piere, le Filz et le Seint Espirite, a la douce priere et requeste et  diligence de voz, ma tresdouce Dame Seinte Marie.
Mon tresdouce Seignur  Jesus Crist, jeo voz mercie tant come jeo puisse plus de la grace qe voz, Sires, m'avetz donee a demander medicines tieles qe jeo siu  certeine qe ne me poent failler de moy garrir nettement de mes ordes plaies et de  ma tresgreve maladie en la quel jeo siu longement jeu, einz tout dis, en peril de  mort.
Et ore, tresdouce Meistres, vous ai jeo trovee pur ma garrison, mesqe jeo  voille meismes; et, douz Sires, donetz moy grace qe jeo le voille et jeo soie si  treshumble pacient come le mestier le demande, a receivoir  bonement les cures qe me sont ordenés par voz, tresdouz Meistres, pur moy garder  de mort et moy de tout garrir.
Et desicome j'ai eu une  si bone gardeyne qe me garde en ma maladie si tresdoucement et mes plaies  envolupez si tres a poynt et si tresbien, qe trop serroit outrageous si jeo ne  feusse pacient, et ma maladie trop greve si elle ne tournast a garrisson.
Celle  douz gardeyne, c'est la douce Virge Seinte Marie nostre douce Dame et vostre douce  miere, cher Sires.
Et c'est bone custume qe, quant l'en est durement desheitez, qe  un femme est ordené a estre delez luy, car plus suef et plus graciousement le  manye et toutz choses ly fait plus plesantement qe ne ferroit une homme.
Et pur  ceo, tresdouce Sires, voz siu jeo meultz tenuz a mercier de tout mon coer, quant  il voz plest de moy doner si bone garde.
Bien puisse jeo savoir qe voz voillietz, douz Sires, qe jeo soie garriz, s'il ne tient proprement a moy meismes.
Et, tresdouz Sirez, jeo  voz prie qe desoremes jeo ne me governe ja par moy meismes, car jeo sai ore bien, Sir, par vostre grace, qe le meyn governement ne vaut riens forsqe d'amener et de  mettre en peyne ma cheitive alme.
Par qoi, tresdouz Sires, jeo voz requere et supplie et prie qe jeo puisse si desore governer ma vie q'elle  soit plesance a voz, Sire, et profitable a l'alme; et plese a la Seinte Trinité  par sa vertue qe jeo soie de touz malez voides et toutz vicez, et empli de toute  charité et touz biens, siqe le diable se puisse doler de moy et nient rejoier.
Et  les grantes biens qe en nostre douce Dame estoient et sont, et la nette et bone  vie, me soient par vostre grace eidantz de ma vie si  governer qe jeo puisse auqes amender les grandes defautes du temps passee.
Et, tresdouce Dame, ausi  voille jeo a voz acompaignier la bone vie de seyntz martirs, confessours et  virges, pur moy eider si a governer qe jeo puisse ou voz et eaux en la joie de  paradis estre rejoiés pardurablement.
Et apres de la seinteté et oreisons de voz, douce Dame, ou les seintes prieres et almoignes de prodhommes et femmes avant  ditz, jeo supplie humblement et de coer, beaux Sirez Dieux, a vostre pité, qe  toutz celles bontés et parfitz charitez me soient condusours et guydes de moy  mener la droite voie, la dont tout cil bien viegnont et la ou il sont alez  -  c'est de vous, douz Sires, dont touz ly biens viegnent et a voz touz retournont  -  siqe, tresdouce Sires, q'il voz plese ensi mon sauf conduyt ottroier, pur en  seinte paradis aler seurement sanz destourber.
Et uncore me serroit  bosoigne moelt grante d'avoir un contrepoys pur bien contrepoiser les grantz mals  et vils pecchez qe j'ai fait quant ils serront en la balance.
A! Dieux! Qe petit  est le contrepois de nul bien qe jeo unqes fiz! Allas! Qe purray jeo faire donqes  si jeo n'eie, tresdouce Sires, de vostre mercy un grante pois et qe nostre douce  Dame me  vousist mettre en la balance, contre mes mals, les  grandes peynes et tourmentz q'elle soeffri pur l'amour de voz et tresgrande  martire de dolour, et le martirement de touz les seintez martirs  -  tout est  bosoigne  -  et de ces parfitz confessours ou les benoites virges et seintes veves  lour tourment et peynes de corps q'ils soeffrirent ou soeffrent, si nul ore soit, pur l'amour de voz, tresdouz Sires, come en veilles, en junes, en disciplines, et  en contreesteant la mal char et lessent lour volenté pur la vostre.
Tout m'est  grant mestier qe jeo requer qe par vostre mercye, douz  Sires, il voz plese qe toutes ces merites soient ou ma cheitive alme et poure, pur  contrepoiser d'autre part mes pesantz pecchés et les maux qe j'ai fait et facez  touz les jours sanz poy de abstinence ou desport, sicom tresord malveis traitre et  cheitife qe jeo sui; et ces grantz maux serront lors mult pesantz, et les petitz  biens moelt legiers, siqe loialment, si elles soient solonc reson poisez, jeo  perdrai trop au poiser.
Et pur ceo, tresdouce  Sires, jeo requere grace, pité et mercie par grace, qe jeo puisse ma vie desore  governer par l'eide et bon et net government de la douz Virge, tant com elle  habita entre nous, et ensement de touz les seintz la bone vie, pur moy la vie  governer de cy en avant; car plus avoient de grace qe mestier ne lour feust, et  jeo en ay assez meyns qe mestier ne me serroit, car pur ma malveistee mult averoie  avant qe assez averoie, et nepurquant nul de grace ne poet failler qe quere et  requere la voelt, siqe si jeo ne l'ay, jeo ne puisse nully blamer si noun moy  meismez cheitive.
Et pur pité, tresdouce  Sires, me voillietz ottroier le sauf conduit qe me puisse mener la droite voie en  paradis, car jeo siu poure mescheant qe siu forvoiez, et si ai jeo tout plein des  enmys qe me gaitent a prendre et a tuer tout mort et destourber moy le chemyn qe  jeo ne voise poynt.
Cestes enmys ces sont ciels de quels j'ai pardevant parlee en  autre guyse, et sont trois: la char, le monde, et le diable; si ces trois me  poient happer et prendre, jeo ne sui qe mort en peyne sanz fyn.
Et c'est un grande  destourbement sur la voie et mult me fait a douter, et pur ceo voz requere jeo, tresdouz Jesus, qe pur pité me voillietz ottroier le conduit de les devotez prieres et oreisons et almoignes et parfitz charitez q'en  vostre chere miere estoient en cest siecle, et tout le supplus de la seinte  seintetee q'en celle douce Dame seinte estoit et en tous les seintz et seintes, sicom j'ai requis pardevant; et jeo le requer pur ceo qe si poure sui qe jeo n'ai  nul bien de qoi jeo me puisse meismes conduire: c'est a dire qe jeo n'ai nul  estor de devoutes prieres ne de almoignes ne nulle charitee.
Et pur ceo, tresdouce Sires, jeo voz requer en pité, qe jeo en puisse avoir de illoqes ou si  grande plenté en est qe me puisse eider qe si tresgrande bosoigne ai et prendre  voillietz, tresdouz Sires, de la ou plus qe assez en a et mettre la ou riens n'y  a: c'est en moy cheitif, en qi nul bien n'est, car si plein sui de mal qe le bien  ne poet poynt entrer ne en moy herberger; bien averoie donqes mestier de bones  prieres et de devocions et d'aumoignes et de charité: primes pur conduire  hors de moy les maux q'en moy sont; apres, pur conduire einz  en moy les biens qe mestier me serront; et puis, pur conduire la dolorouse alme de  moy par my l'estroite voie de purgatoire en la joie sanz fyn de paradys.
Tresdouz Sires, apres  vostre grace et pité, si me covient vostre douce mercy, pur le plus anientir les  mals et les ords pecchés qe sont en moy, et par celle mercy q'ils soient si  degastez et mys a nient q'ils perdont grant coup de lour poise quant les pesantz  mals et les grantz pecchés serront mys en la balance pur poiser contre nyent.
Car  il n'y a riens, pur dier voir, de bien pur contrepoiser le mal; pur qoi, chers  Sires, jeo voz ay cy devant requis, et voz uncore requere, qe de vostre douce  mercy il voz pleust qe jeo voz puisse avoir en eide de moy, pur poiser contre le  mal les tourmentz et peynes qe vostre tresdouce mier  soeffri pur l'amour de voz en cest vie, et ausi de seintz et seintes qe pur voz, Sire, endurerent meynt passion, tourmentz et peynes, plus qe mestier ne lour  feust, pur poiser contre lez maux; et especialment celle douce Dame, la qel  soeffri tant de peynes et fist tant de penancez aspres et unqes nul mal, siqe jeo  sai bien qe le surplus estoit pur noz eider, qe si grant mestier en avons de bon  pois pur contrepoiser noz mals.
Et jeo voz prie, tresdouce Sires, q'ensi poet il  estre.
Ore, tresdouz Sire  Jhesus, jeo voz ai requis et de coer voz requer, qe de vostre bone grace jeo soi  ensi governez com jeo voz ai cy devant suppliez et par vostre tresseinte pité, qe  jeo soie puis apres sauvement conduitz sicomme pardevant divisé est, s'il vous  plest, beau Sire Diex.
Et par vostre douz mercy qe jeo puisse avoir le seinte  pois en balance qe dit est, pur contrepoiser mes grantz  pecchés.
Et, douce Sir, bien averoie grant mestier de touz les eides et favours qe  avoir puisse, pur la bosoigne q'est si grande; siqe, tresdouz Sires, jeo voz prie  qe de vostre bone volenté jeo puisse trover grace et favour en la balancer  -  c'est  le tresseint Angele Seint Michel  -  et qi jeo le puisse en cest vie ascune poure  service faire, siqe il me soit le plus favorables et eidant a ma grande bosoigne  quant ma cheitive alme, si mal estuffee de nul bien, serra poisee contre tant de  mals et de si pesantz pecchés.
Alas! Qi ferra elle, si ne trove en cele courte  plus de favour qe de droit? Certes, pouerement.
Et pur ceo prie jeo a voz, mon  douz Seignur, de vostre grace, pité et mercy, eide et favour de tous voz ministres  en paradis  -  c'est de nostre douce Dame et puis de touz les seintz et seintes qe  ont l'office en celle court pur supplier et require pur  les cheitifs de cest monde; de qoi, douz Sires, j'ai grande bosoigne de cele eide, et q'ils facent bien et diligeaument lour office pur moy  -  c'est q'ils requeront  soignousement pur moy q'il voz plese, tresdouce Sires, de vostre bone grace avoir  pité de moy et de ma cheitive alme quant elle serra departie del orde et vil puant  corps, et la prendre tout en vostre douce mercy.
Et ore face jeo de cest  petit livre fyn.
Si prie au Roy qi regne sanz fyn, q'il noz meigne a la joie qe  dure sanz fyne.
Amen!   Jeo me recomank et  souzmette du tout et touz mes amis vifs et mors et touz crestiens en la pité, mercy et grace de la tresseinte Trinitee, c'est a dire en la pité de puissant  Pier, en la mercy de Filtz pleyn de sens et de conseil, et en la bone grace de  Seint Espirist en qi est et nest toute bone grace.
Et ceaux trois sont  tout une en le Seinte Trinité ou toutez lour vertues, a qi  jeo me recomank corps et alme com devant est dit.
Et si prie a touz ceaux qe cest  petit livre lirront ou orront lire, q'il lour plese par seinte charité de requere  et prier pur moy la haute Reigne du ciel, q'elle voille par sa grande bonté et  parfite humilité supplier doucement de coer son benoit trescher filz, q'il me  pardoynt mes pecchés et me doyne poair, sens et grace de ma vie desoremes si  governer qe apres cest court vie jeo puisse vivre sanz enuye en la joiouse vie ou  vivent les seintz vivantz.
Et pur touz q'ensi prieront pur moy, jeo requere et supplie ensement, pur eaux en especial et pur touz en  general, qe celle nostre douce Dame se voille tant humilier pur noz envers son  douz filz, qe a sa douce requeste il eit mercy de nous touz.
Amen.
Et si riens soit en cest  petit livre escrit qe puisse plere a la Seinte Trinité, a nostre Dame ou a nul de  seintz de paradys, benoit soit Dieux tout puissant, plein de sens et de grace, car  de sa tresgrande bonté vient.
Et si riens soit a contraire, de moy et de  malveistee demesne vient, en qi n'ad poair, sen ne grace de nul bien affaire, s'il  ne viegne de Celuy en qi touz biens sont  -  c'est soulement de Dieux  -  , siqe si  nul bien y soit, loons Celuy qi par reson doit estre loez; et si autrement est, blamons celuy qe a blamer est.
Et j'ai esperance a Dieux qe, par l'amendement  d'ascuns sages qe purroit veoir ou oier cest livre, par ceo qe, si Dieux plest, ils ajousteront et ousteront, qe ascuns en front lour profit a l'alme par lier ou  par l'oier.
Et ensi Dieux le doynt par sa grace, et moy come  le primer escriveyn et touz ceaux qe en apres l'escriveront, Dieux le noz doynt  ensi faire et acomplir qe noz eions paradys a nostre loer.
Amen!   Par trois choses me  puisse jeo resonablement escuser de defautes de cest livre: l'une est qe jeo n'ai  pas le sen de moy entremettre de haut chose; l'autre si est, si le franceis ne  soit pas bon, jeo doie estre escusee, pur ceo qe jeo sui engleis et n'ai pas moelt  hauntee le franceis; la tierce chose est qe jeo ne sui pas bon escryvene, car  unqes ne l'apris forsqe tard, de moy meismes.
Siqe par ces trois chosez il me  semble qe jeo puisse escuser les defautez de cest livre et moy.
Et trois choses, sur l'esperance qe jeo avoie en la grace de Dieux, me firent entreprendre a faire cest oevre: la primer chose si feust une delit qe  me prist de occupier un temps qe me soleit estre ocious en ascune service de  Dieux; la seconde si estoit pur moustrer apertement a toutz gientz la malveisté  q'est en moy, de qoi jeo me confesse a Dieux et a tout le monde; la tierce si  estoit un fort enortement moelt diligent d'ascuns de mes bons amys, qe sovent me  firent de ceo requeste et grant confort me donerent qe jeo me seurace en la  poesté, sens et grace du Pier et du Filtz et de Seint Espirite et en noun de celle  tresseinte Trinité, qe jeo hardiement alasse avant en requerant eide de la grace  de nostre tresdouce Dame Seinte Marie le tresseinte Virge.
Et si riens de bien y  soit, bien en doient avoir iceaux grande partie de gree, et si prie jeo a Dieux  q'ils en eient, voir atant largement come moy car largement  ount atant deservy ou plus.
Et uncore sui jeo de  trois choses moelt tenuz a mercier nostre Seignur, et ces sont de trois gracez en  fesant cest livre: l'une est la grace de la volenté et l'entrepris de comencer; l'autre est la grace et la continuance de l'enoevre; la tierce si est grace de  l'espace de vie tantqe a le complisement et la fyn de cest escrit, le quel est  ore, Dieux mercy, tout acompli par sa meismes grace.
Et qe ceo soit sovereinement  al honour de la Seinte Trinité, de la benoite Virge et de touz les seintz et  seintes de paradis, et en despite, honte et confusion de l'orde diable d'enfern et  touz les compaignons et de touz ses affaires, et profit, eide et remission de  toutz almes cristienes, et especialment pur ceaux a qi jeo sui plus tenuz de mes amys, et puis pur moy cheitife peccheour.
Jeo prie a touz qe cest  fyne verront q'il lour plese eider de trois Pater nr.
et trois Ave Mariez.
ICY FYNE LE LIVRE QE  SERRA APPELLÉ LE LIVRE DE SEYNTZ MEDICINES.
Explicit   Pur ceo qe ascuns  purroient trover devocion en cest matire, sicom les eeps trouvent le myel et  l'enportent des ameres fleures et de rounces, pur ceo vorroie jeo faire relacion  si brief de la plus grande substance qe l'en ben entendre poet, et a Dieux sovent  recorder, qe talent en eust.
Et, ne soit l'enoevre ja si nyce, celuy ou celle qe  en l'alme sucher en voille, jeo espoir sanz doute, ou la grace de Dieux, qe ascun  myel il trera: et ensi voille Dieux.
Amen! Amen!   Beau tresdouz Sire Jesus  Crist, jeo voz mercye qe voz me feistes de nient et le mond  et tant de creatures pur moy servir.
Et bien sai qe pur eaux voz deusse jeo  avoir servy, et pur moy meismes ausi; lequel jeo n'ai pas fait, de qoi jeo crie  mercy, tresdouz Sires, einz ai fait le contraire de tout; et meynt ount, Sire, lessee et desportee vostre service pur moy servir: bien deusse donqes pur eaux  avoir fait si jeo loiaux feusse.
D'autre part, douz Sires, grantz merciz q'il voz  pleust de prendre la poure semblance de moy, si jeo eusse volu estre bon; mes noun ai volu d'estre, et pur ceo l'ai jeo perdue, et  droitement en ma defaute; de qoi, tresdouz Sires, jeo cheitif voz crie mercy, et  poy voz resemble quant tant de peynes soeffristes pur moy, et jeo nul pur voz  soeffrir ne puisse ou ne voille.
A! Mercy, A! Mercy vous ent crie.
Et la tierce  foiZe mercier voz doi, tresdouz Sires, moelt fort, de ceo q'il voz  pleust a morir pur moy rechater de la morte d'enfern.
Et bien doie jeo par bone  cause et de parfond coer crier mercy, quant par ma malveisté et puant ordure jeo  voz ai fait, tant come en moy est, perdre tant de vostre preciouse sanke et tant  de peynes soeffrir en veyne: car il est avys qe j'ai mys toute ma entente a ceo qe  riens ne me deust valoir celle grande ranceon, pur ceo qe jeo n'ai volu issir de  prison ne estre resuscitee de morte.
A! Sire, eietz mercy de  moy et de mes plaies qe j'ai en orailles, en oeux, en narils, en la bouche, en  mayns, en pieez, et par mye le coer; et la maladie de corps, tresdouz Sires, come  bon meistres, voillietez garrir et l'encombrement de tout voillietz ouster  par la vertue de voz: Primerement par la vertue de medicines  d'une precious boire  -  c'est de benoit leet de la douce Virge, pur nettoier les  plaies par dedeinz et de corps faire issir le male.
Et apres, tresdouce Sires, des  lermes vostre tresbenoite mier, qe pur vous estoient ameres, douces, cleres et  espesses, salees et fresches: et ces sont trois foitz diaux contraires et sont  touz verrai, sicom entendre poet qi bien penser y voelt; et de celles puissent mes  plaies estre laveez bien et nettement, et tout le cheitif corps baignee et lavee  qe moelt desheitee est.
Apres ceo, tresdouz Sires, jeo voz prie qe jeo soie  enoynte et baumez les morteles plaies et tout le corps de moy, de cely precious  sank qe voz raia et vous corust outre les orailles, les  oeux, le nees et la bouche, et hors de mayns, de pieez et de tresbenoit coer de  voz et de tout vostre tresseinte corps.
Et donqes envolupetz en les joies de  nostre douce Dame: en celle qe vient au coer, primes par les orailles, par la bone  novelle del angele, et puis par les oeux, de veoir vostre tresdouz filz, et  ensement par les nees, de la douce odour, et par la bouche, come de meynt douz  beisers, et de braz et mayns ly enbracer et moelt doucement mayner, et de l'aler  en temple sur voz pieez pur l'offrende faire bonement, de vostre chere filtz a  Seint Symeon, et en la joie proprement de coer qe voz avietz, douce Dame, a touz  les foiz qe voz penseitz qe c'estoit ly Roy de Roys qe voz avietz portee en voz  douz enflance.
En cestes gloriouses joies si pureez et netteez voillietz   mes ordes plaies einz envoluper, siqe elles soient gardez  desormes de touz mals et encombrementz, de la resurreccione et de l'ascencion et  del assumpcion.
Jeo voz prie, tresdouce Dame, qe de celles joies le fieble corps  de moy soit si reforcez, qe jeo puisse la cheitive alme lever et drescer vers mont  vigorousement et sanz delay.
Et puis, par la vertue de  la Seinte Trinité et du precious sank, jeo soie voidez de touz maux et reempli de  touz biens.
Et qe desoremes jeo me puisse si governer et ensi ma vie mener q'elle  soit plesant a voz, tresdouz Sires.
Et la bone vie de nostre douce Dame et de touz  les seintz et seintes me soit eide a ma vie si governer et hors de mortele pecché  garder; et la tresseinte seintetee de celle douce Dame et de celle tresseinte  compaignie almoignes, charitez, devoutes prieres et meynt bone fait, qe ovesqes  eaux sont en paradys, jeo voz requere, tresdouz Sires, qe tout ceo me puisse eider  a conduire l'alme de moy la droite voie envers paradis et la mettre tout droit.
Et contre mes maux, qe jeo puisse avoir un poys qe  puisse poiser oue moy en la balance encontre mes pecchés: et ceo soit les peynes, tourmentz, penitences, de nostre douce Dame et de seintz Apostles, Martirs et  Confessours, Virges et Veves.
Ensi soit il.
Amen! par seinte charitee.
CEST LIVRE ESTOIT  COMENCEE ET PARFAITE EN L'AN DE GRACE NOSTRE SEIGNUR JHESU CRIST M.CCC.LIIII.
ET LE FIST UN FOLE CHEITIF PECCHEOUR QE L'EN APELLE  ERTSACNAL EDCUD IRNEH, A QI DIEUX SEZ MALFAITZ PARDOYNT.
Amen!  Dextera scriptoris careat gravitate doloris.
.
