Quant la saison d'iver decline, Que par droit toute riens s'encline Selonc nature a faire joie, Si qu'il n'est riens qui ne s'esjoie, Tant soit assis en cuer villain, Car maint aimment -- et j'aussi l'aim -- Trop plus le printemps que l'iver, Car neis les bestes et li ver Qui contre lui de la terre issent De sa venue s'esjoïssent, Et li oisillon s'en esgaient, Qui a faire joie s'essaient Et li paient en leur latin Toudis, au soir et au matin, Joliement sa droite rente, C'est que chascuns chante ou deschante Et face feste en sa venue, Pour ce qu'il a esté en mue, Car Nature si leur commande Que chascuns a chanter entende, Si que par prés et par rivages, Par plains, par aunois, par boscages, Par montaingnes et par valées, Chantent tuit, les gueules baées, Si font maint son et maint hoquet; Car quant il voient le bosquet Vert et flouri et l'aube espine, Qui leur gorgette pas n'espine, Quant il en mengüent la greinne, Chascuns de bien chanter se peinne.
En ce dous temps dont je vous cont, Dou mois d'avril le jour secont, L'an mil trois cens quarante deus, Forment estoie sommilleus, Si qu'en un lit couchiez estoie, Pour ce que mestier en avoie.
Mais n'i fis pas moult lonc sejour, Car grant piece devant le jour M'esveilla li dous rossignos, Qui jolis estoit et mignos, Li tarins avec l'alouette, Le chardonnerel, la linnette, Le papegaut, la salemendre, Et le dous chant de la calendre, Qui est de si noble nature Que, quant aucune creature Malades gist, et on li porte, On scet a li tantost, se morte Sera de ceste maladie Ou s'elle en doit estre garie, Car se la kalendre l'esgarde, On est certeins qu'elle n'a garde; Et s'elle li tourne la teste, On scet bien que sa mort est preste Et que mais garir ne porra De ce mal, einsois en morra.
Einsi est il, se Dieus me gart, De ma dame et de son regart: Car je sui de tous maus gardez, Quant je suis de li regardez, Ne doubtance n'ay de morir.
Helas! et je ne puis garir, Eins suis en paour de ma vie, Quant ses dous regars signefie Ma mort: c'est quant elle le tourne Ailleurs, dont trop griefment m'atourne.
Mais laissier vueil ceste matiere Et revenir a la premiere, N'orendroit plus n'en rimeray, Pour ce qu'ailleurs a rimer ay.
Si vous di que de tous oisiaus Ooit on la les chans nouviaus, Car chascuns rendoit a sa guise Au printemps loange et servise.
Si les escoutai longuement Moult volentiers, et vraiement, J'y prenoie moult grant delit, Car leur chanter tant m'abelit Qu'endormir depuis ne me pos, Dont j'entroubliay mon repos.
Car le manoir ou je gisoie Estoit loing de gens et de voie, Assis dessus une riviere Douce, clere, seinne et legiere, Qui couroit entour un vergier Si bel, si gent, qu'a droit jugier, Qui sagement souhaideroit, Souhaidast assez, perderoit, Car de tous fruis, de toutes entes, De tous arbres, de toutes plantes, De toutes fleurs, de toutes greinnes, De toutes bonnes herbes sainnes, De toutes fonteinnes estranges Qui doivent recevoir loanges, De toutes les bestes les genres, Les grans, les moiennes, les menres, De tout ce qu'on doit bon clamer, Soit deça mer, soit dela mer, Avoit assés et a devis En vergier que ci vous devis.
N'onques n'i plouvoit, ne ventoit, Qu'adès printemps y habitoit, Ne le soleil pour sa chalour N'amenrissoit point la coulour De l'erbe, qu'adès ne fust verte, De l'ombre des arbres couverte.
Et je qui la venus estoie, Pour ce qu'oy parler avoie Dou vergier et de la merveille Qui de toutes se despareille, Car tant est sauvage et diverse Que nuls faus n'i va qui n'i verse, Sans plus atendre me levay, Et moy levé, mes mains lavay; Moy lavé, sans plus atargier, M'en alai devers le vergier Qui fu de la riviere enclos Tout environ sans autre clos, Qu'autre fortresce n'ot entour, Donjon, muraille n'autre tour.
Et quant je vins seur le rivage, N'i vi pont, planche ne passage Par ou je peüsse passer.
Si pris durement a penser Comment et par ou passeroie En vergier, et rapasseroie, Car l'eaue estoit parfonde et large, Si n'i choisi batel ne barge, Dont moult forment me desplaisoit; Car le vergier tant me plaisoit Qu'onques tant riens ne desiray Com d'estre y, dont moult souspiray; S'alay longuement et assez Et tant que je fui tous lassez, Car j'aloie amont et aval Et n'avoie point de cheval.
Mais en la parfin tant alay Qu'en un trop biau lieu m'avalay; Si vi en l'ombre d'un arbril, Droitement le tiers jour d'avril, Un batel si bel et si riche Que s'il fust au duc d'Osteriche, Ou le pape, ou le roy de France.
S'estoit il biaus, car sans doubtance, Il estoit si bien abilliez, Si garnis, si apparilliez Et si joliement couvert D'un fin drap de soie tout vert Qu'on ne porroit mieus souhaidier, Ce croy, se Dieus me puist aidier.
Si fui trop liez, quant je m'i vi.
Et savez com je me chevi? Celle part couri sans demeure, Car ja vëoir ne cuidai l'eure Que je fusse outre la riviere, S'entray dedens a lie chiere.
Mais je n'i trouvay creature Fors moy seul; si pris l'aventure.
Adont le batel destachay Et la corde dedens sachay, Si resgardai tout environ Et y trouvai un aviron De quoy conduire le devoie.
Mais vraiement, riens n'en savoie, Ne ne m'en deüsse entremettre, Car pas n'en estoie bon mestre.
Nompourquant tant fis et rivay Que passé a l'autre rive ay, Dont je fu si liez que sans doute Se j'eüsse l'empire toute, Je n'eüsse pas si grant joie Com j'eus, quant passé me vëoie, Pour vëoir les estranges choses Qui en ce vergier sont encloses.
Lors sailli hors de la nacelle Qui tant fu gracieuse et bele, Si l'atachay a une saus Bien et fort.
Tels fu mes consaus, Pour ce que trouver la peüsse, S'au retour mestier en eüsse.
Et quant je l'os bien atachie, Par le vergier, sans compaingnie, Moult liés de cuer m'acheminay Et tout droit pris mon chemin ay A une sente po batue, Pleinne d'erbe poingnant et drue, Toute arousée de rousée, Car douce estoit la matinée.
Si cheminay longuettement, En regardant com gentement Li vergiers estoit compassés; Car d'arbres y avoit assés, Mais de groisseur et de hautesse Furent pareil et par noblesse Planté, si que nuls ne savoit Com plus de l'un a l'autre avoit.
Et aussi com par erramie, Pour faire grigneur melodie, Furent sus li oisel assis, Sa un, sa deus, sa cinc, sa sis; Si qu'en escoutant le deduit Des oisiaus, Amours qui me duit A faire son trés dous plaisir De fin cuer et de vray desir Me fist a ma dame penser Bonnement, sans villain penser; Car la trés douce imprecion De son ymagination Est en mon cuer si fort empreinte Qu'encor y est et yert l'empreinte, Ne jamais ne s'en partira, Jusques a tant qu'il partira; Et je suis tous siens sans depart, N'autre fors li en moy ne part.
Car c'est mes cuers; c'est ma crëance; C'est mes desirs; c'est m'esperence; C'est ma santé; c'est ma baudour; C'est mes confors; c'est ma valour; C'est ma dolour; c'est ma durté; C'est toute ma bonneürté; C'est ma pais; c'est ma soustenence; C'est mes recours; c'est ma fiance; C'est ma mort; c'est ma maladie; C'est ce qui me soustient en vie; C'est quanque j'aim; c'est quanque vueil; C'est celle qui puet a son vueil Moi, qui siens sui, faire et deffaire Et d'un tout seul regart refaire.
Tout quanque j'ay de li me vient; Tout adès de li me souvient; Toudis la voy; toudis l'aour; Toudis la ser; toudis l'onnour; Tout mon penser, tout mon plaisir, Tout mon voloir, tout mon desir A si que riens ne me destourne Qu'a li ne pense, ou que je tourne; Ne je ne fais celle part tour Qu'adès ne voie son atour Et que sa grant douceur ne sente Toudis dedens mon cuer presente.
Briefment, c'est quanque je puis dire: Elle me fait plourer et rire Et resjoïr a son voloir, Ne son vueil ne puis desvoloir, Eins ne vueil fors ce qu'elle vuet; Vivre ou morir faire me puet.
C'est tout.
Or en face a sa guise, Car tous suis mis en sa franchise.
Et se Dieus me doint nom d'ami De li que j'aim trop mieus que mi, Que s'il estoit a ma devise Qu'en lui de mon petit servise Deüsse avoir aucune joie, Riens plus ne li demanderoie Fors tant qu'a son trés dous viaire Peüst bien mes services plaire Et qu'elle sceüst que siens sui, Si que mieus l'aim que mi n'autrui, De cuer, sans pensée villeinne, Plus que Paris ne fist Heleinne.
C'est ce qu'avoir de li voudroie, Comment que po dignes en soie Et que pas n'aie tant servi Que j'aie tel bien desservi; Car se cent mil ans la servoie, Les cent pars n'en desserviroie.
Nompourquant soit toute certeinne Que mes cuers nuit et jour se peinne A fin qu'elle sache de vray Que loiaument, tant com vivray, Serai siens de volenté vraie; Car la plus grant paour que j'aie Est celle que trop po ne dure Pour li servir; car j'ay ma cure, Mon cuer et quanque je puis faire, Mis en li servir sans retraire, Et je li doy que soit servie De moy tous les jours de ma vie.
Einsi pensoie et repensoie Comment ma dame serviroie.
Si pensai si parfondement Qu'ailleurs n'avoie entendement, Et si forment y entendi Qu'en vergier ma sente perdi.
Si m'embati en une pleinne De ronces et d'espines pleinne; Et enmi avoit un buisson Moult espès, dont j'eus grant frisson, Car uns lions, hure levée, En sailli, qui de ma pensée Me geta, sans plus demourer, Car je cuiday que devourer Me deüst.
Pour ce ne savoie Comment de moy faire devoie, Car je n'eus coustel ne espée, Hache, guisarme, ne riens née Dont je me peüsse deffendre; Et li lions, sans plus atendre, S'en est par devers moy venus Legierement, les saus menus.
Mais comment que moult le doubtasse Et que trop mieus ailleurs l'amasse, Ne fu je pas si esperdus, Ne de maniere si perdus, Que n'eüsse le souvenir, Qu'Amours faisoit en moy venir, De ma trés douce chiere dame Que j'aim de cuer, de corps et d'ame.
Mais lors que de moy s'aprocha, Fierement la teste hocha.
Et quant je me vi en tel point, Je dis trop durement a point: «Chiere dame, a vous me commant!» Si ne sos pourquoy ne commant, Se ce ne fu par la puissance De ma dame; car sans doubtance, Aussi tost com j'eus dit le mot, Talent de mal faire ne m'ot, Einsois devant moy s'arresta Et me resgardoit a esta.
S'en merciay devotement Ma dame et Amours ensement, Car j'estoie a ma fin venu, Se d'eaus ne me fust souvenu.
Lors vint vers moy tout belement Li lions, aussi humblement Com se fust un petit chiennet.
Et quant ce vi, je dis: «Bien est.» Si li mis ma main sus la teste.
Mais plus doucement qu'autre beste Le souffri et joint les oreilles, Dont j'avoie trop grant merveilles Comment une beste si fiere Estoit de si douce maniere.
Si regarday que ce seroit Et ce que li lions feroit, Car il fist, se Dieus me consaut, Entour moy maint tour et maint saut, Et longuement me conjoy, Dont mes cuers moult se resjoy.
Il me regarda environ Et prist le pan de mon giron A ses dens, aussi sagement Com s'il eüst entendement; S'aloit devant et je après.
Mais il me tenoit si de près Qu'il sambloit qu'il me vosist dire: «Venez hardiement, biau sire! Car vous estes en mon conduit.» Si prenoie moult grant deduit, Car j'estoie tout asseür Que c'estoit aucun bon eür, Si le suï moult volentiers.
Mais sans voies et sans sentiers Me mena plus de trois archies Parmi ronces, parmi orties Et par espines plus agües Que ne sont aguilles molues, Qui en pluseurs lieus me pongnirent, Si que le sanc saillir en firent.
Ne je ne cuidasse jamais Qu'en vergier eüst tel lieu, mais C'estoit pour les sauvages bestes Qui n'aimment pas les lieus honnestes.
Mais pour ce ne laissay je pas Que n'alasse plus que le pas Piet a piet avec le lion, Car toute estoit m'entention A savoir ce qu'il voloit faire.
Mais a l'issue dou repaire Ou tant ot ronces et espines, Orties et maises racines, Os je bien mestier de ma dame; Car se dit n'eüsse, par m'ame, Einsi qu'avoie dit devant: «Chiere dame, a vous me commant!» Je sui tous certeins que mors fusse, Ne qu'estre eschapés n'en peüsse.
Car j'y vi de maintes manieres De bestes crueuses et fieres, Dragons, serpens, escorpions, De toutes generations, Buglos, chameus, tygres, pantheres, De tous genres, peres et meres, Olifans, liepars et liepardes, Ourses, lins, renars et renardes, Loiemiers, grans alans d'Espaingne, Et pluseurs matins d'Alemagne, Castors, aspis et unicornes, Et une autre beste a deus cornes, Trop diverse et trop perilleuse, Trop estrange et trop venimeuse; Car plus des autres la doubtay, Et encor de li grant doubte ay.
Son nom ne saroie nommer.
Je croy qu'elle vint d'outre mer, Si vorroie bien qu'elle y fust Et que retourner n'en peüst, Et s'elle en voloit retourner, Que maus tempès telle atourner La peüst que, se la mer toute Jusqu'a la darreniere goute Ne buvoit, qu'elle y fust noïe Pour faire aus poissons compaignie, Et toutes les autres aussi, Si vivroie a meins de soussi.
Mais toutes ces bestes ensamble Estoient d'acort, ce me samble, Pour faire grevance au lion, Chascune en sa condition, Car toutes après li braioient En leur jargon et glatissoient, Et bien croi qu'elles l'estranglassent, S'elles peüssent ou osassent, En traïson ou autrement, Sans atendre autre jugement; Et d'aucunes bien s'en vengast Li gentils lions, s'il deignast.
Mais je vi bien a sa samblance Qu'il n'en voloit autre vengence; Et si faisoient tel tempeste Que j'en eus grant mal en la teste, Et au lion trop desplaisoit; Car si maise chiere faisoit Que, s'il fust en cent lieus plaiez, Ne fust il pas si esmaiez.
Car je le vi deus fois ou trois Qu'il estoit si forment destrois Que par un po qu'il ne moroit.
Mais pour ce pas ne demouroit Qu'il n'en alast toudis son erre, Le chief enclin devers la terre.
Einsi longuement me mena Li lions qui moult se pena De venir ou il voloit estre; Si trouva une voie a destre Et entra en un sentelet Sëant dessus un ruisselet Qui descendoit d'une fonteinne.
Mais li lions a longue alainne En lapa et en but assez.
Et j'aussi qui fu tous lassez En bu, car mestier en avoie.
Si nous meïsmes a la voie Et finablement tant alames Sus le ruissel, que nous trouvames Une fonteinne bele et gente, Et dalés avoit une tente Bele et riche et trop bien tendue, Environnée d'erbe drue, Qu'elle sëoit en un praiel Si bel qu'onques ne vi plus bel.
Entre la tente et la fonteinne, Ou venus estoie a grant peinne, En grant doubte et en grant peril Aveques le lion gentil, Ot un tapis d'uevre sauvage, Fait a la guise de Cartage, Ou il avoit pluseurs coussins De soie et d'or, riches et fins.
La sëoit la plus gente dame Et la plus gaie qu'homs ne fame Veïst onques, a mon devis, De corps, de maniere et de vis, De dous regart, de simple chiere, De maintieng, de sage maniere, De rire et jouer gentement Et de tout autre esbatement Que bonne dame doit savoir.
Et pour ce que n'ay pas savoir Tel que bien peüsse a droit dire Les biens, ne la biauté descrire, Qui sont en sa douce figure, M'en tairay; qu'il n'est creature, Ne fu, ne jamais ne sera, Ja tant n'i estudiera, Qui bien la sceüst deviser, Tant parfont y sceüst viser; Et pour ce m'en tais et tairai.
Mais nompourquant tant en dirai Que je say bien que Dieus li donne Tout ce qu'il faut a belle et bonne.
Mais trop bien fu acompaingnie De chevaliers, d'escuerie, De dames et de damoiselles, Juenes, gentis, gaies et beles, Et tout fu de si bel arroy Com ce qu'elle fust fille a roy.
Et bien croy qu'elle fu royne, Car une couronne d'or fine De la plus riche perrerie Que veïsse onques en ma vie Avoit assis dessus son chief, Ne je n'i vi plus de meschief, Fors tant que la couronne d'or Qui valoit trop mieus d'un tresor Milleur et plus belle apparoit Pour sa biauté qui la paroit.
Et quant li lions l'a veü, Onques n'ot si grant joie eü.
Il dressa maintenant la teste Et commensa a faire feste.
Moult avoit droites les oreilles; De sa queue faisoit merveilles.
De courir estoit moult engrans; Il faisoit les saus si trés grans Que durement m'en mervilloie.
Bien vi qu'il avoit trop grant joie.
De ses ongles gratoit en terre.
Il prisoit moult petit la guerre Des bestes qui li vuelent nuire Et qui le pensent a destruire; Qu'elles l'espioient de long.
Bien le vi; pour ce le tesmong.
Einsi fu li lions joieus Et j'avec li moult grant joie eus, Quant je pos vëoir vis a vis La dame que ci vous devis.
Car cent fois plus que je ne die Estoit belle et bien enseingnie.
Mais encor fait un eslais a Li lions, et puis me laissa Et sans attendre, doucement, Humblement et courtoisement, Devers la dame se trey Qu'il ama moult et oubey, Et devant li s'ageloigna: Bien vi que moult la ressoingna, S'avoit sa queue entre ses gemmes.
Mais de toutes les autres dames Ne faisoit chiere ne samblant.
Mais belement, a cuer tremblant, Devers la dame s'aprochoit, Si que sa robe a li touchoit, Si coucha sa teste desseure.
Et la dame, que Dieus honneure, De sa blanchette main polie Le poil de son chief aplanie Et li demande dont il vient, Que rendre raison l'en couvient.
Li lions, qui tant la conjoit Que bien pert que moult s'en esjoit, Car de bien et de joie a tant Que plus ne puet, la dame entent, Ce me fu vis, a sa maniere; Car doucement leva la chiere Et sambloit qu'il li vosist dire La grant doleur, le grief martyre Que les autres bestes li font, Dont li cuers en ventre li font, Et comment elles ne le puelent, Comment mettre a la mort le vuelent, Com le diffament, com l'abaient, Poingnent, espient et detraient, Comment il ne s'ose vangier, Comment il vit en tel dangier Qu'il li couvient feindre estre amis A ses plus mortels anemis, Comment humblement les endure, Comment il met toute sa cure Si qu'il les puist en gré servir, Comment il se vuet asservir Devers elles, si qu'elles l'aimment, Comment elles de li se claimment En traïson et faussement, Comment leur jangle fausse ment, Comment tour, murail ne fortresse N'a, fors de sa haute noblesse, Retour, refuge ne ressort, Comment elle est fonteinne et sort Dont toute sa joie descent, Comment, s'elle ne le deffent Vers les bestes, qu'il est destruis, Comment elle est l'ente et li fruis Dont doit venir la medecine Pour li garir, s'elle s'encline Tant seulement qu'elle ne croie Chose qu'encontre lui dire oie, Comment il ne puet riens valoir, Se ne vient de son dous voloir, Comment sa vigour et sa force A dis doubles croist et efforce Sans plus de son trés dous regart.
Mais li lions, se Dieus me gart, Pluseurs fois vers moy regarda, Car il moy pris en sa garde a, Et me sambloit a son corage Qu'il me traisist en tesmognage Pour tesmongnier la verité De ce que j'ay ci recité.
Mais einsi com je remiroie La dame en qui je me miroie Et la maniere dou lion, J'entrevi un escorpion Et pluseurs bestes en la place De celles qui mieus vont par trace Qui volentiers l'alassent poindre, S'elles s'osassent a li joindre.
S'i fu une beste cornue Qui a peinnes s'en est tenue; Et quant elle ne pot pis faire, De courrous commensa a braire.
Mais la dame plus n'atendi, Qu'aussi tost qu'elle l'entendi, Devers li ses dous yeus tourna, Dont le lion mal atourna, Car quant il vit que li espars De ses dous yeus estoit espars Sus li et sus les autres bestes Qui de li destruire sont prestes, Il se parti de sa presence A tel meschief que sans doubtance A po que ses cuers ne partoit, Quant de la dame se partoit.
Car il estoit si forsenez, Si dolereus, si mal menez, Li las, qu'il se desesperoit Et parmi le pourpris queroit Yaue, feu ou fosse parfonde, Pour finer sa vie en ce monde.
Mais ja ne fust si despaisiez Qu'il ne soit tantost rapaisiez, Car la dame le rapaisoit Toutes les fois qu'il li plaisoit.
Si vous dirai par quele guise La dame, ou moult ot de franchise, Avoit le lion si donté: Par son sens et par sa bonté; Qu'en riens son vueil ne desvoloit, Eins faisoit quanqu'elle voloit, Ne riens ne li pooit desplaire Qui a la dame peüst plaire.
Si que quant einsi en son ire Estoit li lions, sans plus dire, Quant la dame le regardoit De ses dous yeus, plus n'atendoit, Eins retournoit legierement Vers sa dame si liement Qu'il n'avoit doleur, ne tristesse, Ne chose contraire a leesse, Tant com cils regars li duroit Qui de tous ses maus le curoit; Si se couchoit moult doucement Aus piez la dame, et humblement Resgardoit son trés dous viaire.
Mais qui oïst les bestes braire Et la noise qu'elles faisoient, Quant einsi le lion vëoient, C'estoit hideur a escouter, Car moult faisoient a doubter.
Mais li lions les escoutoit Si pou que riens ne les doubtoit, Quant il vëoit la douce Face qui toutes ses dolours efface.
Einsi li lions se deduit, Et prent sa joie et son deduit, En regardant la douceur fine Qui le donte, qui le doctrine, Qui rire le fait et chanter, Qui le fait pleindre et dementer, Qui le fait fremir et doloir Et resjoïr a son voloir, Qui aussi com la chantepleure Fait que moult souvent chante et pleure; Quar quant la dame se consent Que son trés dous regart descent Seur les bestes qui eu pourpris Sont, li lions est si despris, Si las, si tristes, si dolens Qu'il n'est faucons, tant soit volens, Qui volast de vol si legier Comme il court parmi le vergier, Com cils qui n'a de riens envie Fors de briefment finer sa vie.
Et quant sa dame le regarde, En l'eure est garis, n'il n'a garde Qu'il soit ja si desconfortez Qu'il ne soit tous reconfortés Et qu'il ne face son retour Devers son gracieus atour.
Einsi par sa noble maistrie La dame le lion maistrie Seulement par son dous regart, Car il n'a paour ne regart Qu'il ne soit de tous maus gardez, Quant il est de li regardez.
Mais aussi tost comme il le pert, A son samblant trop bien appert, Tant est desconfis et perdus, Tristes, dolens et esperdus.
Einsi le vi .IX.
fois ou dis En tel point qu'il sambloit toudis Qu'il deüst morir sans demeure, N'onques mais, se Dieus me sequeure, Ne vi beste, grant ne petite, Si mate ne si desconfite.
Mais ja ne fust en si mais point, Qu'en l'eure ne fust mis a point, Sains et haitiez et pleins de joie Par ce regart.
Que vous diroie? Souvent estoit dolens et liez, Dont je fui trop esmervilliez, Comment de si trés grant tourment Il pooit si soudeinnement Avoir joie si souvereinne, Car la mutation soudeinne Si est moult malaisie a faire, Si com je l'ay oy retraire.
Si cheï en moult grant pensée Comment a moy ne fust celée La verité de pluseurs choses Qui eu vergier furent encloses, Especiaument dou lion Qui estoit en subjection Tele qu'onques mais beste mue Ne fu si subjette veüe, Des bestes qui si fort le heent Que toutes a li honnir beent, Et de la nacelle legiere Qui tant fu belle, bonne et chiere Qu'on ne la pooit esprisier, Tant la sceüst on bien prisier.
Et en ce penser ou j'estoie M'avisai que je me trairoie Devers la dame, pour savoir De toutes ces choses le voir, S'a moy le li plaisoit a dire.
Et bien pensoie qu'escondire Ne me vorroit pas ma requeste, Car tant fu courtoise et honneste, Bele, bonne, sage, honnourable, Humble, sans orgueil, raisonnable, Douce, debonnaire, po fiere, D'atour, de port simple et de chiere, Que je me commensay a traire Vers son dous gracieus viaire.
Et quant je fu en sa presence, Je n'os pas dou lion doubtance, Ne des autres bestes sauvages Qui divers orent les corages, Ne riens qui fust ne ressongnay, Mais tantost je m'agelongnay Et la saluay sans demeure.
Et elle respondi en l'eure D'une vois serie et seüre Que j'eüsse bonne aventure.
Si ne vost qu'einsi demourasse, Eins me dist que sus me levasse, Car elle estoit en son estant.
Dont mes cuers ot de joie tant Qu'eins n'ot joie qui ceste vaille.
Car quant je vi la gente taille De son corps faitis et adroit, Cointe, joli, gent, joint et droit, Assés longuet, grasset a point, En qui de meffaçon n'a point, Il ne me vint pas a merveille Se li lions pour amer veille Celle qu'on doit clamer «Tout passe», Qui toutes dames veint et passe De quanqu'on puet penser ne dire, Peindre, pourtraire ne escrire.
Ne meins n'en dit homs qui la voit, Se plus non: «Dieu pri qu'il l'avoit!» Si fait il, voir, je n'en doubt mie, Qu'il ne la teingne pour amie.
Lors au resgarder m'oubliay, Si que tout mis en oubli ay Ce que li devoie requerre; Car sa douceur faisoit tel guerre Par sa force et par sa rigour A moy, que n'os scens ne vigour Que la sceüsse arraisonner, Ne que peüsse un mot sonner, Eins estoie tous estahis Et aussi com tous esbahis, Car au goust de ma chiere dame, Qui a mon cuer, mon corps et m'ame Conquis par son regart soutil, Remiroie son corps gentil Par un gracieus souvenir Qu'Amours faisoit en moy venir.
Si qu'einsi ravis regardoie Son gent corps; mais la simple et coie S'en perçut, et par sa franchise, Com bonne, sage et bien aprise, M'araisonna courtoisement Et me demanda doucement Par ou j'estoie venus la.
Et quant je vi qu'a moy parla, Je fui honteus, si tressailli, Car mespris avoie et failli, Quant devant li venus estoie Et nulle riens ne li disoie, Si que tantost m'en excusai Mieus que pos, ne plus ne musay, Eins li dis toute la maniere, Comment je vins sus la riviere, Comment outre la traversay Eu batel et pas ne versay, Comment le lyon seur moy vint, Com de ma dame me souvint Qui deus fois me sauva la vie En meins assez d'une huchie, Comment li lions me mena Vers li, comme il se demena Pour les bestes, quant il les vit.
Et quant je li eus tout ce dit, Je li priai devotement Que de la joie et dou tourment Que li lions avoit eü, Si com je l'avoie veü, Et des bestes qui sont entour Qui li font meint pesant estour Me vosist dire l'ocoison -- Car ce n'estoit pas sans raison -- Et l'ordenance dou pourpris Ou je me tenoie pour pris, Se n'estoie a port de salu Par le lion qui m'ot valu, Et la vertu de la nacelle.
Mais elle me respondi qu'elle Ne me saroit de ce respondre, Ne ma demande bien despondre, Mais bien avoit laiens personne Discrete, raisonnable et bonne Qui moult bien tout ce me diroit, Si que ja ne m'en mentiroit.
Adonques la dame appella Un chevalier qui estoit la, Vieil, ancien, honneste et sage; De trop biau corps, et de corsage Estoit il lons et grans et drois Et en son parler moult adrois.
Si sailli avant sans attendre Pour escouter et pour entendre Ce que la dame li voloit.
Mais il me sambla qu'il voloit, Tant vint vers li legierement.
Et elle tout entierement Li a descouvert ma demande Et moult li prie qu'il entende, Par quoy il me puist dire tout Dou commencement jusqu'au bout Ce que demandé li avoie.
Et il respont: «Se Dieus me voie, Dame, volentiers le feray Et moult bien l'en enfourmeray De chief en chief, mais qu'il m'escoute; Car j'en say la verité toute.» Lors encommensa a parler Et dist einsi en son parler: «Amis, je te di sans doubtance Que la maniere et l'ordenance De ce vergier qui est ma dame Est tele qu'onques homs ne fame Qui ot corage de fausser En fait, en desir, n'en penser Vers amant, vers dame ou amour Ne pot sëans faire demour, N'il n'i est, ne fu, ne sera, Ne la riviere passera, Puis qu'il soit en riens desloiaus, Car li lions qui est loiaus Le chemin li contrediroit.
Et qui de ce ne vous diroit La verité de gré en gré, Ne say se le penriés en gré.
Pour ce vous di certeinnement Que la nacelle entierement Fu faite par moult grant devis, Par grant scens et par grant avis.
Car jadis uns Roys la fist faire Qui fu homs de moult grant affaire, Dou quel ceste dame est venue Par droite ligne et descendue.
Sages, loiaus, et de haut pris Fu, et sires de ce pourpris Qui est tous li plus biaus dou monde.
Et ceste riviere parfonde Qui va entour fist faire aussi.
Mais elle est faite par tel si Que qui une autre y meteroit De folie s'entremettroit, Car en l'eure seroit perie Avec ce dont seroit chargie, S'on ne pooit de chascun dire: “C'est ce ou il n'a que redire.” Mais se tele gent y venoient, Comment que molt cler semé soient, Toudis leur seroit au devent La nacelle pleinne de vent Et d'aviron pour eaus nagier, Tant qu'il fussent en ce vergier.
Car tout aussi com l'aïmant Attrait le fer, attrait l'amant Et l'amie celle nacelle, Quant loiauté leur est ancelle.
Et s'il avient qu'il soient vuit De loiauté, elle les fuit, Ne ja l'ueil n'aront si visible Qu'elle ne leur soit invisible, Comment qu'il soient près de li.
Et sachiez aussi que celi Qui la nacelle et la riviere Fist ordener en tel maniere, Largement de son or donna A celui qui les ordonna, Par quoy la nacelle fust faite Si que jamais ne fust deffaite, Ne qu'elle ne peüst perir, N'empirer, ne l'iaue tarir, Mais toudis fust et large et roide, Bele et clere com glace froide, Sans amenuisier nullement, Et que la nef sans finement En sa premiere biauté fust, Si que jamais n'i fausist fust, Bende, ne clo, n'autre matiere, Mais toudis fust seinne et entiere.
Einsi l'ordena li preudons Qui au faire donna preu dons.
Mais encor pas ne me souffist, Eins vous diray pour quoy ce fist, Car ja ne le vous quier celer.
Je vous di que maint bacheler, Maint chevalier, meinte pucelle, Maint bourgois, meinte damoiselle, Dames, bourgoises, a eslais, Prelaz, moinnes et clers et lais, Brief et de tous autres estas, Venoient cëans a grans tas Pour eaus soulacier et esbatre, Car chascuns s'i pooit embatre, Eins que cils vergiers fust fermez De la riviere et enfermez, Pour la trés grant joliveté Qu'on y trueve yver et esté.
Et disoit on moult de paroles Qui estoient toutes frivoles, Car pluseurs hommes y venoient Qui juroient et parjuroient Aus dames leurs fois et leur ame Qu'il les amoient sans nul blame, Et feroient jusqu'au morir, Et mieus cent mille fois morir Vorroient tout apertement Que faire en le departement, Et disoient: “Je muir pour vous, Chiere dame, a qui je sui tous, Et langui en trop grief martyre Pour vostre amour qui me martyre, Si qu'einsi ne puis plus durer, Car trop ay dur a endurer.
Si ne me soiez pas plus dure, Pour ce que liement l'endure, Trés douce dame; car en my Avez un trés loial ami Qui jusques a la mort fera, S'il puet, quanque bon vous sera, Ne ja ne m'en verrez recroire.
Par ma foy, c'est parole voire.
Et quant einsi les maus d'amer Sen pour vous, dame, point d'amer Ne me devez faire sentir, Ne ne vous devez assentir Que vos cuers se doie envaïr A moy, pour vous amer, haïr.
Chiere dame, et vous savez bien Que qui rent le mal pour le bien, Que c'est uns horribles pechiez Pour ceaus qui en sont entechiez.” Einsi prouvoient par raison Qu'elles faisoient desraison, Quant ami n'estoient clamé, Mais plus encor, trés bien amé, Et si proposoient leurs cas Qu'en parlement n'a advocas Qui sceüst maintenir son droit Plus sagement ne plus a droit.
Si leur disoient tant de ruses, Tant de fatras, tant de babuses, Que maintes fois, par tels escoles, Tenoit on les dames pour foles; Car de tels gens tuit ou pluseur N'estoient fors que droit ruseur, Pleins de fausseté, car leurs fais Estoit a leur dis contrefais.
S'en y avoit d'autre maniere Qui estoient simple de chiere, Po emparlé, souple et taisant, Et qui n'aloient pas faisant Tels flatemens, teles chipoes, N'en leurs prieres teles moes; Einsois leur failloit recoper Leurs paroles et sincoper Par grans souspirs, acompaingniés De plours et en larmes baingniés, Qui par leurs flajos le dous vent Envoient menu et souvent Aus fins cuers que Desirs enflame Et art de l'amoureuse flame.
Car quant grans Desirs par son art Sage et soutil un fin cuer art Ou loiauté est enfermée, Il art sans feu et sans fumée Et le keuve, tapist et cuevre Si sagement, que de son ouevre Ne se puet nuls apercevoir.
Et qui vuet dire de ce voir, Tel feu celéement s'avive Et est pleins de chalour si vive Que li cuers qui enmi demeure Bruïs et esteins sans demeure Seroit, s'il n'estoit aaisiez De souspirs, en parfont puisiez, Et rafreschis et ventousez De plours dont il est arrousez.
Si qu'adonques ceste rousée Dont sa chaleur est arrousée Le vent de ses soupirs abat Legierement et sans debat, Par quoy li cuers en feu s'apaise Et est un petit plus a aise.
Car einsi comme on voit a l'ueil Que la grant chaleur dou soleil N'iert ja si chaude a desmesure, Ne pleinne de si grant ardure, Qu'un petit de vent ne l'abate Et qu'il ne la rende pour mate, Dont on dit que ja ne fera Trop grant chaut, puis qu'il ventera, Et si voit on qu'un po de pluie Souvent un grant vent chace en fuie, Dont on recorde moult souvent Qu'a pou de pluie chiet grant vent, Et fait qu'atemprez et seris Est li airs, dont tant est chieris Qu'a peinnes est nuls qui n'i queure, Tout einsi, se Dieus me sequeure, Est il dou cuer, quant il souspire: Car li vens des soupirs l'espire Et li rent vigour et alainne Qui moult li alege sa peinne; Et les larmes anïentissent Le vent des souspirs et nourrissent Le cuer ou feu; car autrement Cuers qui soit humeins nullement Ne porroit vivre par nature, S'Amours dont de sa grace pure Ne le faisoit; mais Amours puet Sans nul moien quanqu'elle vuet.
En ceste gent dont je vous conte Demouroient Paours et Honte; Car einsi com la fueille en tramble Contre le vent fremist et tramble, Leur trambloit li corps et les james En la presence de leurs dames, Voire, dès le piet jusqu'en chief, Tant avoient il de meschief; Et si trés parfont soupiroient Qu'un seul mot dire ne pooient, N'il ne les regardoient point, Car au cuer estoient si point D'Amour et de Biauté ensamble Par Dous Regart qui un cuer emble Moult tost, quant Amours l'en semont, Que les larmes encontre mont Dou cuer aus yeus, se Dieus me saut, Avoient moult tost fait un saut; Si que la estoient si plains De plours, de souspirs et de plains, Si enlaciez, si entrepris Et d'Amours telement espris Que de flair, de vëoir, d'oïr, D'odourer, de tast le joïr Perdoient; car transi estoient, Ne nulle chose ne sentoient, Qu'Amour leur tolloit leurs cinc sens; Et s'il en y eüst cinc cens, Si leur fausist il tous jours mettre, S'elle s'en vosist entremettre.
Dont aucune fois avenoit Pour le milleur qu'il couvenoit Que les dames les arraisnassent Tellement qu'elles les ostassent De ce tourment, de ceste rage Qui tant est diverse et sauvage, Et qu'il en portassent espoir Tel qu'il n'eüssent pas, espoir, Jusqu'a dis ans, se ce ne fust, Pour ce qu'on s'en aperceüst.
Et quant les dames leur avoient Rendu leur sens, il ne savoient Qu'il devoient faire ne dire, Pour la doubtance d'escondire, Eins s'en departoient atant Moult honteus, a cuer debatant, Le chief enclin, les yeus en terre, Sans nulle autre chose requerre.
Mais bien leur sambloit au partir Que le cuer leur deüst partir Et que moult bien fust esploitié, S'il eüssent dit au congié Seulement: “Douce dame, a Dieu!” Et que ce leur tenist bon lieu.
Et de tels y avoit aussi Qui estoient en tel soussi, Com dit vous ay; mais il disoient Bien et bel, quant il se partoient, A leurs dames moult humblement: “Ma dame, a vo commandement Sui, et se riens faire savoie Qui vous pleüst, je le feroie Moult volentiers, se Dieus m'amant; Car je sui vo loyal amant.
Et tout ce pouez vous prouver, S'il vous plaist, par moy esprouver.”  S'en y avoit d'une autre guise, Que Loyauté het et desprise, Si fait Dieus, je ne m'en doubt mie, Qu'en eaus denrée ne demie N'ot de bien ne de loiauté, Fors traïson et fausseté.
Et chascuns les devroit haïr, Car il ne sont fors pour traïr Les dames et deshonnourer Par faussement pleindre et plourer.
Car nulle amer, ne tant ne quant, Ne vosissent; et nompourquant L'amant savoient trop bien feindre, Sans mal sentir gemir et pleindre, Et si savoient trop bien faire Faus samblant et eaus contrefaire, Com mauvais desloial truant.
Mais li faus traïtre puant En un cas trop se decevoient, Car muër coulour ne savoient.
La les peüst on decevoir, Qui s'en sceüst apercevoir, Car fins amis en petit d'eure En mainte guise se couleure Pour les grietez, pour les pointures Qu'il sent au cuer pesmes et dures.
Mais chascune n'est pas si sage Qu'elle congnoisse leur corage; Car tels aimme en trés bonne foy Qu'on cuide le contraire en soy; Et tels aimme desloyaument Qu'on dit qu'il aimme loyaument.
Si n'est homs, tant soit esleüs, Qui n'en fust moult tost deceüs.
Et savez queles gens c'estoient? Ceaus furent qui contrefaisoient Les amans dont j'ay ci parlé, Qui si po furent emparlé Qu'un mot ne pooient sonner, Ne leurs dames arraisonner, Si faisoient si proprement Tout leur maintieng que vraiement Nuls homs qui soit ne les veïst Qui certeinnement ne deïst: “Cils aimme de loyal cuer fin.” Las! et on vëoit a la fin Tout le contraire d'amour fine Qui mainte dame eins ses jours fine; Car pluseurs dames la mort sure Ont receü par la morsure Dou grant deffaut qu'elles trouvoient En ceaus que fins loiaus cuidoient.
Et de ceaus qui tant se deffont Que les fins amans contrefont, Par maintes fois est avenu Qu'en ce se sont si contenu Que par deffaut de congnoissance Et par leur fausse contenence, Par negligence et par errour, Par leur faus plaint, par leur faus plour Et par leur faus contenement, Que les dames moult bonnement Pour leurs amis les recevoient, Pour ce qu'a loiaus les tenoient, S'en portoient le guerredon, Et li loial de guerre don.
Car li trés fin loial ami Qui disoient: “Aimy! Aimi!” Et qui souffroient les estours D'amours fines en mains destours Y estoient descongneü, Et li faus pour bon congneü Par leur fausseté qui enerbe.
Et pour ce dit bien le proverbe Qui dit que qui loiaument sert, Il n'a pas le bien qu'il dessert, Mais cils cui Dieus l'eür en donne.
Et se j'estoie tel personne Que j'en deüsse vengement Prendre ou faire d'eaus jugement, Les dames bien en vangeroie.
Mais ne m'affiert; et toute voie, Qui les penderoit par la gorge Ou de coustiaus de bonne forge Corps et membres leur escorchast Et de bon sel les arrochast, Et puis fussent de chiens mengiez, N'en seroit il pas bien vangiez? N'en parlons plus, car l'air empire De parler de si vil matire, Car il valent, tant vous en di, Pis que Judas qui se pandi.
Grant meschëance leur avengne! Dites: “Amen! Dieu en souveingne!”  Or en y avoit d'autre port Qui moult amoient le deport De jouster et de tournoier, De caroler, de festoier, De mener joie, de chanter, De souvent leurs dames hanter.
Et s'il amoient le mestier Des armes, il n'est pas mestier, N'il ne s'ensieut en nul païs, Que il fust des autres haïs Qui a leurs dames ne savoient Dire comment il les amoient, Et que bien et bel nel feïssent, Et que les armes ne queïssent Loing et près, comme bonne gent, A leur frais et a leur argent.
Mais ceste gent dont parler vueil N'avoient pensée ne vueil Que de leurs dames se partissent Et que souvent ne les veïssent; Car peril est de l'esloingnier, Si le doit on moult ressongnier, Pour ce que longue demourée Fait bien qu'amour est oubliée A la fois et changier amy, Dont maint ont plouré et gemi, Si com l'ay oï recorder.
Mais a ce jamais acorder Ne porroit son vueil a nul fuer Dame qui eüst vaillant cuer, Car frans cuers ce faire ne deingne.
Nompourquant riens n'est qui n'aveingne.
Atant m'en tais, car qui fera Le bien adès le trouvera.
Si revenray a mon propos, Car ceste gent dont ci propos Furent moult joint et moult poli, Gent, cointe, faitis et joli, Si espincié, si crespelet, Si bien pingné, si blondelet, Si tressaillant, si trés mignot, Si estroit chaucié au lignot, Si virolé, si envoisié, Qu'il avoient non Frere aisié, Et sambloit, ce me dit l'acteur, Que de la boite a l'enchanteur Fussent sailli, quant il venoient En chambres ou dames estoient.
Et si vivoient a tous aises; Ne savoient qu'estoit mesaises; Onques n'avoient eü fain, N'esté couchié sus pou d'estrain, Qu'onques n'avoient mal geü, Ne point de vin trop chaut beü; N'il ne doubtassent nul preudomme, Prince, roy, ne pape de Romme, D'estre bien aise, a pance pleinne, .VIII.
jours ou .IX.
en la semainne.
Je soushaide que tels gens fussent En païs ou il ne sceüssent Chemin, ne voie, ne sentier; Si n'eüssent housel entier, Gant, mouffle, mitte, n'esperon, Housse, chapel ne chaperon; Et si feïst si grant froidure, Comme il doit faire par nature A Noël, pour vëoir la guise; Et si ventast li vens de bise Taillans, bruians, fort, roide et sec, Et l'eüssent enmi le bec, Par qu'il fussent bien esgroé; Et que leur cheval encloé Fussent tuit d'un piet ou de deus, Et que tuit li mauvais piet d'eus Fussent defferré tuit ensamble; Si n'i eüst chesne ne tramble, Homme, femme, ami, ne parent Ou il treïssent a garent; Et qu'il fust noire nuit serrée, Pleinne de froit et de jalée, Si ne peüssent chevauchier; N'il n'eüst ville ne clochier Près a trois lieues ou a quatre, Par quoy il s'alassent esbatre; Et que d'aucune mortel guerre Fussent espandu par la terre Tout environ li annemi, Et ceste gent fussent enmi, Et que les feus de toutes pars Boutassent, si que des espars Veïssent en lieu de lanterne.
Si verriez conseil de taverne, Grant avis et grant seürté, Grant science, grant meürté, Grant hardement, grant entreprise, Cuer qui riens ne doubte ne prise, Mort, ne prison, n'autre hachie; Se c'est voirs, dont ne mens je mie.
Et ce pourquoy je leur souhaide, C'est pour ce que c'est chose laide, Quar quant il sont dessus la couche, Tels rages dient de leur bouche Qu'Artus, Godefroy, Charlemainne Qui l'empire ot en son demainne, Hector, Julius, Alixandres, Qui ne furent de gueres mendres, David, Judas Macabeüs, Josué, li bons Troïllus, Gauvains, Tristans, ne Lancelos Ne valurent, bien dire l'os, Que cil ne cuident bien valoir Autant.
Mais ne m'en doit chaloir; Car il sont tuit vaillant et riche De cuidier; ce n'est pas grant vice; Et si scevent bien requerir Les dames et merci querir.
Mais se l'une n'i vuet entendre, Il prient l'autre sans attendre.
Nompourquant il ont des regars Et des biaus parlers bonnes pars, Dous ris et bel acointement, Plus que n'en aroit vraiement Uns vaillans homs qui la banniere Porteroit d'onneur toute entiere.
Mais ce n'est pas de mon conseil, Ne telle ouevre pas ne conseil, Qu'adès doit estre sus sa garde Dame, comment elle regarde Si qu'on n'i puist pinsier ne mordre, Ne que nuls ne se doie amordre A parler en, fors en tout bien.
Facent einsi, si feront bien.
S'en y avoit d'un autre affaire Dont je ne me vueil mie taire, Car bien font a ramentevoir: C'estoient une gent, pour voir, Dous, humble, courtois, amiable, Entreprenant et veritable, Po emparlé, fier et hardi.
Et ceste gent dont je vous di Dieu, raison, honneur et tout bien Et les dames sus toute rien Amoient et tenoient chier, Ne il ne savoient preschier Les dames, quant il les amoient, Einsois humblement les servoient, Sans descouvrir qu'il les amassent.
Et s'einsi fust qu'il leur moustrassent Aucun samblant de leur amour , c'estoit sans pleindre et sans clamour; Et se elles leur enqueïssent, Tout le contraire leur deïssent, Sans faire d'amour autre signe, Pour ce qu'il estoient po digne, Ce leur sambloit, d'elles amer.
Lors s'en aloient outre mer, En Chypre, en Terre de Labour, A grans frais et a grant labour, Pour demourer deus ans ou trois; Si cerchoient tous les destrois Des païs et des aventures, Dont il y avoit de moult dures.
Et s'il y avoit poingneïs, Bataille ou paleteïs, Chastiaus assis ou guerre ouverte, Ne doubtoient gaaing ne perte, Qu'adès ne fussent des premiers.
De c'estoient il coustumiers.
Si qu'il estoient si vassaus Es batailles et es assaus, Si hardi, si entreprenant, Si viguereus, si avenant Et si fier en trés tous fais d'armes Que les nouveles a leurs dames De leurs entreprises venoient, Dont assés plus chier les tenoient.
Et quant estoient revenu, Les dames souvent et menu Les appelloient doucement Et prioient courtoisement Qu'il leur deïssent des nouveles; Mais ja ne deïssent a elles Chose qui touchast a leur fait, Ne que riens nulle eüssent fait, Mais sagement leur respondoient Selonc ce qu'elles demandoient, Com sage et plein de bon avis.
La les vëoient vis a vis Longuement et a bon loisir, Si qu'elles pouoient choisir Grant partie de leur pensée; Ne ja autrement demoustrée Ne leur fust leur amour, ne dite Par parole grant ne petite.
Et quant venoit au congié prendre, Il n'estoient pas a aprendre, Eins disoient, savés comment? “Ma dame, a vous me recommant! Vous poués seur moy commender Et moy penre sens demender; Car vostre sui entierement Pour faire vo commendement.” Atant se partoient de la.
Après chascuns disoit: “Vela Celui qui vainqui la bataille Entre Irlande et Cornuaille.” L'autre disoit: “Par saint Thommas! Mais plus: il revient de Damas, D'Anthioche, de Damiette, D'Acre, de Baruch, de Sajette, De Sardinay, de Siloë, De la monteingne Gelboë, De Sion, dou mont de Liban, De Nazareth, de Taraban, De Josaphat, de Champ Flori, Et d'Escauvaire ou Dieu mori, Tout droit, et de Jherusalem.
Dieu pri qu'il le gart de mal an.
Car s'il vit, c'iert un Alixandre.” -- “Aussi fu il en Alixandre,” Dit l'autre, “et en mont Synaï.” Et l'autre disoit: “Si n'a y Homme qui a li se compere, Ne dont tant de bien nous appere.
Car il fu jusqu'a l'Aubre Sec Ou li oisel pendent au bec.” Et quant les dames en ooient Le bien dire, et si l'i trouvoient, Plus les en devoient par droit Encherir selonc leur endroit.
Mais courte estoit leur demourée, Car s'il sceüssent une armée Ou une guerre en Alemaingne, En Osteriche ou en Behaingne, En Hongrie ou en Danemarche Ou en aucune estrange marche, En Pruce, en Pouleinne, en Cracoe, En Tartarie ou en Letoe, En Lifflant ou en Lombardie, En Atenes et en Rommenie, Ou en France ou en Angleterre, Il y alassent honneur querre; Puis s'en raloient en Grenade, L'une heure sain, l'autre malade, L'une heure a cheval, l'autre a pié.
Il avoient trop de meschié; Trop avoient de dures fins, De durs lis, de mauvais coussins; Souvent estoient mal peü.
Nulz ne scet, s'il ne l'a veü, Ce qu'il leur couvenoit souffrir.
Et toudis voloient offrir Le corps a peinne pour honneur, N'il ne pensassent deshonneur Envers leurs dames nullement, Eins les amoient loyalment; N'il ne voloient pas avoir Merci par scens, ne par avoir, Par jousteries, par karoles, Ne par grant force de paroles, Ne par leur dames anoier De requerir et de proier, Einsois les voloient servir, Tant qu'il peüssent deservir, Sans plus, qu'il eüssent leur grace, Et que partout alast la trace De leur valour, de leur bonté, De leur pris, de leur loyalté, Ne nulle merci ne voloient Recevoir, s'il ne le valoient.
Pour ce tendoient a valoir Et mettoient en nonchaloir Tout fors l'amer, par quoy valour Eüssent qu'on a a dolour.
Car commant qu'honneur soit et preus, S'est ce grant peinne d'estre preus, Et moult y couvient travillier, Moult jeüner et moult veillier, Meinte chaleur, meinte froidure, Meint grant peril, meinte aventure, Meinte dolour, meinte pensée, Pour garder bonne renommée.
Et ceste gent, sans penser blame, L'avoir, le cuer, le corps et l'ame Mettoient jusques a la fin En servir Amours de cuer fin.
Dont aucunes fois avenoit Que joie et bien leur en venoit Et qu'il estoient receü Com loyal ami esleü, De leur dame amé et cheri Et sus tous autres encheri.
Or en y avoit qui prioient Toutes les dames qu'il trouvoient, N'il ne vosissent pas avoir Tous biens d'Amours et recevoir, Se ne s'en peüssent venter, Par foi mentir et crëanter.
Rien ne doubtoient escondire, Ne chose qu'on leur peüst dire; Ne portoient foy a nelui; Il n'amoient eaus ne autrui, Einssois des dames se ventoient Meintes fois, dont il se mentoient.
De parler d'eaus ne me puis taire, Car tant estoient de pute aire Et tant faisoient a blamer Que dela mer ne desa mer N'avoit gent qui fust si maudite, Plus vil, pieur, ne plus despite.
S'en y avoit d'autre façon Telle que paintre ne maçon, Ouvrier de pincel, entailleur, Escrivein ne enlumineur, Ouvrier de fourme ne d'empreinte, De mole, de ouevre desteinte, Nes Pimalion li soutis, S'il y fust a tous ses outis, Ne sceüssent il les figures, Ne les estranges pourtraitures, Les trés estranges contenences, Ne les desguisées sanlances Paindre, pourtraire, n'entaillier, Qui leur deüst les poins taillier.
Et s'estoient gens de vilages, Norris de lais et de frommages, De chos, de feves, de naviaus; N'avoient pas tous leur aviaus; De vin estoient si delivre Que po en y a qui s'enyvre, Eins buvoient de la fonteinne Et dou puis jusqu'a pense pleinne.
La disoit Robin a Marote: “Par le cuer bien, je t'aimme, sote, Et se n'i say raison pour quoy.
Mais mes cuers ne me laisse quoy Pour t'amour au soir et au main.” Adonc la prenoit par la main Et faisoit une ranverdie Devant toute la compeingnie Au flajol et au taburel, A tout son sercot de burel.
L'autre si ne faisoit que rire A s'amie, sans riens plus dire, Et tout adès aloit après, En riant, de loing et de près, Ne contenence ne savoit Pour la grant joie qu'il avoit.
Li autre regardoit s'amie De travers et ne rioit mie, Einsois li moustroit par sa chiere Que moult l'amoit et avoit chiere.
Mais se s'amie l'apelast, Li nices tantost s'en alast, Le dos li tournast et l'espaule, Et s'en alast penre a la baule, Pour li moustrer comme il baloit Et comment contremont saloit.
L'autre toloit le queuvrechief A s'amie dessus son chief, Moufles, gans, houlette ou sainture, Et s'en fuioit grant aleüre.
Mais s'elle après li ne couroit Tantost, a po qu'il n'en plouroit, Et disoit: “Tu ne m'eimmes point.
Je l'ay bien veü a ce point.” Si que chascuns se demenoit Selonc ce qu'au cuer li venoit, Et faisoient leur resveries, Leur karoles, leur chanteries, Leur regars, leur ris, leur manieres, Leur demendes et leur prieres.
Einsi chascuns se deduisoit Selonc ce qu'Amours le duisoit.
Après des dames vous diray, Puis que commencié a dire ay, Comment elles se chevissoient: De ceaus qui si trés bien savoient Requerir, flater, losangier Et leur paroles arrengier, Aucunes en y avoit d'elles Qui savoient tours et cautelles Et faindre si trés proprement Qu'il cuidoient certainnement Meinte fois qu'elles les amassent La ou penser ne le deingnassent, N'il ne pouoient de parler Tant savoir, ne de bas voler, Qu'il ne fussent d'elles rusé, Acornardi et amusé; Car on doit ruser les ruseurs, Qui puet, et moquer les moqueurs, Les mauvais haïr et blamer, Et les amans loyaus amer.
Les autres savoient congnoistre, Fust seculers ou fust de cloistre, Li quels pensoit a fausseté, Et li quels voloit loyauté -- Nom pas chascune vraiement; Car li mauvais si sagement En leur folour se gouvernoient Qu'aucune fois amé estoient, Et aucune fois li loial Avoient pour l'amoureus mal Joie, guerredon et merite, Et li faus mauvais ypocrite Estoient d'elles sans pité Laidangié, haï, despité.
S'en y avoit qui renoier Le jouster, ne le tournoier, Le dancier, ne le caroler Ne pooient, ne le baler, Mais si forment se delitoient Qu'en tous lieus ou elles estoient Ne leur chaloit d'autres reviaus, Tant fust estranges ne nouviaus; Et vosissent que leurs amis A ç'ordené fussent et mis Que pour honneur ne pour vaillance Ne partissent de ceste danse, Et qu'einsi usassent leur vie, Sans avoir d'autre honneur envie.
Les autres toutes leurs plaisences Avoient et leurs souvenances En ceaus qui cerchoient les guerres Par toutes les estranges terres.
Comment que samblant n'en feïssent Et que po souvent les veïssent, N'estoient il pas mis en puer, Mais bien amé dou bon dou cuer, Sans villonnie et sans folour Pour leur bien et pour leur valour.
Quar quant on les tenoit pour tels Qu'il estoient en fais mortels, Es batailles et es assaus, Fiers, hardis, puissans et vassaus, Sans riens doubter ne ressongnier Qui fust, eins s'aloient baignier En sanc, en sueur, en cerveles, Tels ouevres leur estoient belles; C'estoit tout ce qu'elles voloient; Autre chose ne demandoient.
Et je m'i acort, car sans faille, Trop mieus vaut le grain que la paille.
L'autre faisoit un chapelet Et entre gieu et gabelet, Quant il estoit fais, le donnoit A celui qui l'arraisonnoit Et requeroit d'avoir s'amour, Ja fust einsi que la clamour N'en parvenist a ses oreilles Et qu'autre part feïst ses veilles Ses cuers qui gueres n'i pensoit, Mais atant de li se passoit.
L'autre le paissoit de regart Ou d'estre amez n'avoit regart, Et ainssi le tenoit, espoir, Tout son temps en ce fol espoir.
L'autre l'apaissoit d'un dous ris Qui tant li estoit signoris Que parmi le cuer le poingnoit.
L'autre le doi li estraingnoit; L'autre li marchoit sus le pié, Nom pas en samblant de congié, Mais en signe de retenue, Comment que de s'amour fust nue.
L'autre parloit moult doucement A li pour son adoucement; L'autre li faisoit bonne chiere Et dous samblant de cuer ariere.
Einsi moustroient les pluseurs Faus samblant a leurs requereurs, Car pour ce qu'elles se doubtoient D'estre rusées, les rusoient, Et leur donnoient a entendre Que merci devoient attendre Et que leur cuer estoient sien, Comment qu'il ne leur en fust rien.
Mais toutes pas teles n'estoient, Car maintes dames le faisoient Einsi comme Amours le devise, Sans mal engien et sans feintise, De fin cuer loial, sans meffaire, Dous, humble, courtois, debonnaire, Par franche liberalité Et de fine pure amité.
Einsi prenoient leur esbat En ce vergier, sans nul debat, Les gens qui venir y voloient, Ne creature ne trouvoient Qui leur vëast plein ne destour, Einsois que l'iaue alast entour.
Si estoit Amours honnourez Et de mains frans cuers aourez, Servis, loës, regraciés Et cent mille fois merciés, Car chascuns le glorefioit Qui bons yere et qui s'i fioit.
Et aussi pluseur y venoient Qui tout le contraire faisoient, Car il estoient d'eaus parjures, Renoiés, traïs et injures, Servis de faus cuer et de vain, Einsi comme on torche Fauvain.
S'i avoit un trop grant meschief, Car il n'estoit qui sceüst chief D'oster l'erreur et la doubtance, Ne de savoir la difference, Li quel estoient fin amy D'Amours, ne li quel anemy.
Car trop est reponnue chose Pensée en cuer secret enclose.
Pour ce li preudons de jadis, Dont l'ame soit en paradis, Qui fu de vaillance gringnour Que ne fu puis autre signour, Car honneur, pris et loiauté, Largesse, prouesse, bonté Avoit, avec tout ce qu'il faut A preudomme sans nul deffaut, N'il ne se pot onques lasser De bien faire et de bien penser, Car toutes bonnes gens ama, Les mauvais haï et blasma, Si avoit trop grant desplaisence En soi, de ce que congnoissance N'avoit des loiaus et des faus, Et trop li sambloit grans deffaus, Dont si forment li anoia Que par tout le monde envoia Certeins messages, pour savoir Se pour argent ne pour avoir On peüst trouver creature Qui sceüst faire une closture Estant environ ce vergier Tele que jamais herbergier, Entrer, habiter, ne venir, Pour riens qui peüst avenir, Homme ne femme n'i peüssent Qui talent de fausser eüssent Envers Amours, ou qui faussé Y eüssent en temps passé.
Si que tant de païs serchierent Si message qu'il pourchacierent Par scens, par dons et par promesses D'or, d'argent et d'autres richesses, Qu'il trouverent qui le ferma Et qui la closture afferma, Si qu'elle doit sans fin durer.
N'on ne la vost mie murer De murs, de tours ne de perriere, Fors seulement de la riviere Qui est parfonde et mervilleuse Aus faus amans et perilleuse; Et la nacelette petite, Qui aus loiaus amans pourfite Et au port de salu les meinne, Sans mal, sans peril et sans peinne, Firent faire aussi sans delay, Tout einsi com devisé l'ay.
Et quant l'uevre fu assevie, Li preudons qui estoit en vie L'ama durement et prisa Et ce vergier ci baptisa Qu'il fust appellez a tous jours: “L'Esprueve de fines amours”, Pour ce qu'il n'est nuls qui compasse Si bien son erre qu'il y passe, Puis qu'a fausseté penseroit, Et li loiaus y passeroit; Car nuls n'i vient qui ne se prueve Tous tels comme il est, sans contrueve.
Si que je vous lo moult et pris, Quant tant valour avez et pris, Cuer loial, volenté seüre, Vray desir et pensée pure, Et quant vo dame avez servi Si que vous avez desservi La grace d'estre receüs Et mis avec les esleüs Qui de loyauté sont paré Et de fausseté separé.
Si qu'on vous laira convenir Desormais d'aler et venir, Toutes les fois qu'il vous plaira, Saiens, qu'a nul ne desplaira, Pour ce qu'on scet certeinnement Que de cuer amez loyalment.» Et quant tout ce m'ot esclairié, La dame a cuer moult esclairié S'assist sus un coussin de soie.
Et pourquoy vous en menteroie? Il nous couvint sëoir aussi, Qu'elle le commenda einsi.
Mais si tost qu'elle fu assise, Li lions qui moult l'aimme et prise Sus ses quatre piés se coucha, Et la dame li atoucha De sa belle main sus la teste.
Mais tantost la diverse beste A deus cornes prist a glatir Et se vint redement flatir En ce brait assés près de nous.
Lors me dreçay sus mes genous, Et la dame prist a sourrire Et dist: «N'aiés doubte, biau sire, Eins vous seës; car cilz courrous N'est pas encommenciés pour vous.» Si me rassis; mais il me samble De toutes les bestes ensamble Que chascune est avant venue Au braist de la beste cornue Seulement en entention De faire grevence au lion.
Et quant li lions les parçut, Certes, moult grant doleur reçut Et commença son dueil a faire, Si com oy m'avés retraire.
Mais la dame, ou toute pais a, De ses dous ieus le rapaisa, Si que tost en joie revint Et de son dueil ne li souvint.
Lors demandé encor pourquoy Devant les gens et a requoy Li lions si grant dueil faisoit, Et commant si tost s'apaisoit, Et que les bestes li demendent Qui toutes a li honnir tendent.
Et la dame me respondi, Dont liés fu, quant je l'entendi, Que de ce me voloit respondre Et ma demende bien despondre.
Si me dit: «Amis, vous savez, Et bien oï dire l'avez, Qu'Envie si ne puet morir Et que partout vuet signourir, Si qu'en tout le monde n'a regne Qu'elle n'i soit, qu'elle n'i regne, Et qu'elle n'i face la dame; Si que maint cuer d'omme et de fame En sont honni et deceü Et de leur honneur descreü; Car Envie si n'est pas seule, Eins vomist souvent par sa gueule Contrueves, baras, jengleries, Meffais, traïsons, tricheries, Murtres, detractions, haïnes, Ou tant a de maises racines Qu'onques nul n'en dit bon exemple, N'en siecle n'a ordre ne temple Ne seculer qu'elle ne triche.
Partout se met; partout se fiche; Partout vuet estre; partout rampe; Elle n'a pas eu pié la crampe, Eins est viguereuse et aperte, Nom pas a pourfit, mais a perte.
De bien d'autrui est si dolente Qu'adès s'en complaint et demente; Soi mesme het et deshonneure; Toudis rechigne; toudis pleure.
Elle a ses elles estendues, Si que dedens les bestes mues Qui n'ont raison n'entendement La voit on tout appertement.
Et vous pouez apparcevoir, Se je men, ou se je di voir.
Il n'est beste, tant soit sauvage, Qui l'aroit en son juene eage Si la vosist aprevisier, Que son fier corage brisier Ne li feïst et sa nature Un po muër par norriture, Commant c'on die le contraire.
Mais je le sçay par l'exemplaire De ce lion que j'ai norri: Qu'aussi tost com je li sourri Ou que mon regart li envoy, Tantost a moy venir le voy; N'il ne sera ja si dolens Qu'il ne soit legiers et volans Et que joie n'ait a son vueil, Tantost com regarder le vueil.
Et savez pourquoy ne commant Il est einssi en mon commant? Je l'eus si juene et si petit Que pour fain, ne pour appetit, Ne pour destresse qu'il eüst De famine, il ne se sceüst Rapaistre ne mangier par li; Si vos qu'il n'i eüst celi Ne celle par tout ce vergier Qui riens li donnast a mengier N'a boire, se ne li donnoie; Si que jour et nuit le paissoie, Sans fallir, de ma propre main Toutes les fois qu'il avoit fain.
Einsi l'ay nouri longuement Et endoctriné tellement Qu'il est toudis en volenté D'acomplir ce dont talent hé, N'il n'oseroit desobeïr, Tant est desirans d'obeïr Et de faire quanqu'il saroit Qui bon et plaisant me seroit.
Et pour ce qu'on dit que cremour N'est pas volentiers sans amour, Et il me crient tant comme il puet, Et croy qu'Amours a ce l'esmuet, Et si l'ay longuement au doy Peü et norri, je le doy Mieus amer c'une beste estrange; Car volentiers fui et m'estrange Des bestes qui ne sont privées, Pour ce que condicionnées Sont de si divers esperis Qu'il y a tout pleins de peris; Car l'une mort, l'autre esgratine, L'autre point, l'autre a mal s'encline, L'autre regibe, l'autre brait, L'autre envenime de son brait; Et on doit l'erbe a son ueil mestre Qu'on congnoist, ce dient li mestre.
Nom pas que de moy près le mette, Ne que, se po non, m'entremette De son bien ne de son anoy; Mais souvent a li m'esbanoy Et y preng mon esbatement Sans doubte, aussi hardiement, Com se fust un petit chiennet.
Et sachiez que si se tient net Qu'onques beste ne vi plus nette.
Ne say qui ce li amonette; Mais je l'en voy plus volentiers.
Dont vous orriés par ces sentiers, Par ces prëaus, par ces gaudines, Par ces ronces, par ces espines Aucune fois grant huerie Des bestes qui en ont envie Si trés grant qu'elles l'ociroient Moult volentiers, s'elles pooient.
Et de la vient la grant destresse Qui le cuer li destraint et blesse.
Et pour c'einsi com je l'ay dit, Pechiez d'envie si laidit Celui qui en li le reçoit, Que trop fort l'empire et deçoit.
Car nes les bestes qui s'enclinent A li de mal faire ne finent; Et veü l'avez au jour d'ui, Que pour ce que je me dedui Au lion, ces bestes venues Sont et près de nous acourues, D'envie et de courrous enflées, Aussi com toutes forcenées.
Mais li lions s'en vengeroit, Et espoir qu'il en mengeroit, Se ce n'estoit que moult ressongne Que plus a mengier ne li dongne, Car il seroit en aventure De mort, s'il perdoit la pasture, Pour ce que saiens n'a personne, Fors moy seule, qui riens li donne.
Or vous ay desclos et ouvert, Ce m'est vis, tout a descouvert, De chief en chief, vostre priere.» Lors li dis: «Douce dame chiere, Je vous en merci bonnement, Car moult bien et moult sagement M'avez enseingnié et prouvé Tout ce que je vous ay rouvé.
Mais puis que li lions s'assert Pour vous qu'il aimme, crient et sert, Pour li humblement vous depri Que vous entendez son depri; Car plus volentiers le dëist A vous, que dire nel feïst, Ce m'est vis, mais parler ne scet, N'a vous demoustrer qui le het, Dont, par m'ame, j'ay grant pité.
Se vous suppli qu'umilité Avec franchise et le cuer tendre Aiez, pour sa priere entendre, S'elle vous samble de raison: C'est qu'on face aucune cloison, Si que ces bestes aprochier Ne le puissent plus n'arrochier, Poindre, pincier, grever, ne mordre, Et que d'elles se puist estordre; Car il ne leur demande rien, Ne meffait, ce savez vous bien.
Si vous y devez condescendre Assez legierement et tendre Que procheinnement on la face, Non de droit, mais de pure grace.
Car il est vostres tous entiers, Et si fait bien et volentiers Tout ce qu'il pense qui vous plaise, Et li las vit en grant mesaise, En grant dolour, en grant tristesce, En grant doubtance, en grant destresce, Ne nulle fois n'est asseür; Et j'aussi pas ne l'asseür, Car asseürés ne puet estre Sans vous, qui estes sa main destre, Qui estes toute s'esperence, Ses reconfors, sa soustenance.
Des bestes le poëz deffendre, S'il vous plaist, et si ferez fendre Son dolent cuer en deus parties, Se vous estes de leurs parties.
Or en soit a vostre voloir De sa joie et de son doloir.» Et quant j'eus finé ma parole, La dame, qui ne fu pas fole, Mais sage et bien endoctrinée Et de tous les biens aournée, Dist: «Amis, se saiens faisoie Closture de pierre ou de croie, De mur, de haie ou de palis, Li scens me seroit trop faillis; Car li vaillans homs qui fist faire L'ordenance de ce repaire Et de l'iaue qui va entour L'ordena sans mur et sans tour, Et s'est la closture moult forte, Comment qu'il n'i ait mur ne porte, Barbacane, tour, clef ne serre; Mais par souffrir l'estuet conquerre D'aucun bon cuer qui soit si frans Qu'adès soit humbles et souffrans; Car autrement estre conquise Ne puet, tant soit bien entreprise.
Ne je n'i vueil mettre n'oster En l'ordenance, n'ajouster Riens, ne ja ne la defferay, N'autre closture n'i feray.
Mais se les bestes ont envie Dou lyon, je ne le doy mie D'elles garentir ne deffendre.
Nompourquant je li vueil aprendre Comment il se deffendera Et comment trop les grevera, Sans elles batre ne ferir, Car ç'a li ne doit afferir: Face samblant qu'il ne li chaille D'elles, ne de leur controuvaille; Toutes leurs jangles mette en puer, Soit revelens et liez de cuer, S'il le puet faire nullement.
Et s'il ne puet faire autrement, De neccessité vertu face; Car ce leur joie trop efface, N'il ne les porroit plus grever.
Et s'il les vuet de dueil crever, Il doit son corps dou tout offrir A elles humblement souffrir, Car cils qui vit et souffrir puet Fait partie de ce qu'il vuet; Et se dit on: “Qui sueffre, il veint”; Et s'est vertueus qui bien feint.
Einsi toutes les veinquera Par souffrir, n'il ne trouvera Donjon, closture ne muraille, N'autre voie, qui mieus y vaille.» Et quant elle m'ot escondit, Assez m'acorday a son dit; Car bien la response ordenée Estoit, et seur raison fondée.
Si la merciay humblement, Et le chevalier ensement, De ce que par eaus deus savoie Ce que demandé leur avoie.
Si me fu avis que par tans Seroit poins que fusse partans Dou vergier ou j'avoie esté Presque jour et demi d'esté.
Si que congié leur demandai Et a li me recommendai.
Mais elle volentiers m'eüst Plus retenu, s'il me pleüst.
S'alay des autres congié prendre, Et puis m'en parti sans atendre.
Mais li lyons me convoia, Sans moy laissier, et m'avoia Tout droit par devers la nacelle Par une petite sentelle, Pour laissier le lieu a senestre Ou les bestes soloient estre.
Si me mena plus droit que lingne, Com cils qui se joint et alingne, Polist, deleche, amenevist, Si qu'onques mais ame ne vist Beste plus gente ne plus jointe, Plus esveillie ne plus cointe.
Et je croy, se Dieus me doint joie, Que tout ce qu'a la dame avoie Dit de li, que bien l'entendi Et tout ce qu'elle respondi; Car quant il se dut departir De la dame, j'oy glatir Les bestes et faire grant noise; Mais il ne li en chaut ne poise, Eins fist samblant qu'il en fust liez, Dont je me sui trop mervilliez.
Et liez estoit il sans doubtance; Tout pour faire aus bestes grevance, Fist de neccessité vertu, Quant il moustra que liez en fu.
Si me mena jusqu'a la rive De l'iaue qui fu roide et vive.
Mais si tost com j'y fu venu, Il me fu si bien avenu Que la nacelle vers moy vint, Si que riens plus ne me couvint Fors entrer dedens, si entray.
Et quant j'y fu -- ja n'en mentray -- Li lions vers moy s'enclina, Et je vers li, n'il ne fina De moy resgarder, et je li, Tant que hors de la nef sailli.
Et quant je fu a l'autre port, Li lyons s'en fuï si fort Qu'en l'eure en perdi la veüe.
Et j'ay pris ma voie et tenue Vers le lieu dont partis estoie, Qu'adès devant moy le vëoie.
S'i vins d'eure si couvenable Qu'on voloit assëoir a table.
Mais il y avoit compaingnie Bele, bonne et bien enseingnie Qui m'ot perdu jour et demi, Sans nulle riens savoir de mi, Comment qu'elle m'eüst moult quis.
Si m'a trop durement enquis Que c'estoit, et dont je venoie, Ne comment einsi me perdoie.
Si leur ay toute m'aventure Compté, sans nulle couverture, Ce qu'avoie oy et veü.
S'en ont trop grant merveille eü; Dont pluseurs y ot qui juroient Que le passage essaieroient, Car bien cuidoient estre tel Qu'il feroient tout autretel.
S'il y passerent, plus n'en say.
Mais tels se porroit a l'essay Mettre, qui s'en repentiroit Et qui jamais n'i passeroit.
Car tels jure de son marchié Qui puis en laisse la moitié; Et tels cuide amer sans mesprendre Ou il a assez a reprendre.
Si que d'eaus me tairay a tant; Car je croy que chascuns a tant Loyauté, valour et savoir, Qu'il en feront bien leur devoir.
Si feray ma conclusion, En finant le «Dit dou Lyon».
Et pour ce qu'il n'apartient mie, S'on nel demande, que je die Que ce livre ay mis en rime, Prenez tout le ver penultime Et les lettres desassamblez, Puis autrement les rassamblez, Et dou darrein la premereinne.
Adont porrez savoir sans peinne Mon nom et mon seurnom sans faille, Car lettre n'i a qui y faille.
Autrement dire ne le quier, Mais devotement vous requier Qu'Amours priez qu'elle me teingne Pour sien, et que ma dame deigne Mon petit service en gré prendre; Car je ne puis a rien entendre, Fors seulement que si la serve Que sa bonne grace desserve.
Or pri Amours que si le face Que n'i mesprengne, ne mefface, Car il n'est riens dont tant m'esmaie, Ne de quoy si grant doubtance aie, Que de ce que trop po ne dure Pour li servir sans mespresure; Et j'en ay bonne volenté.
Or me doint Dieus vie et santé Pour maintenir son dous service Sans villain penser et sans vice.
Et quant je le vueil desvoloir, Ne doit pas Amour non voloir, Quant je le fais sans deshonnour, Ne ce ne seroit pas s'onnour, Se d'un gent voloir deceü Avoit mon cuer qui l'a creü.
Explicit le Dit dou Lyon.
.
