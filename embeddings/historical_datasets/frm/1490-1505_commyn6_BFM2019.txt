LIVRE VI CHAPITRE I La guerre de succession de Bourgogne 1.
Icy retourne l' acteur à sa matière et parle comment le duc de Gueldres , pour lors chef des Flamens , fut tué devant Tournay , et lesditz Flamans mys en fuytte par les Françoys qui estoient dedans ledict Tournay.
-  Il est donc temps que je revienne à ma principalle matière et à continuer le propoz de ces Memoires encommencéz à vostre requeste , monsr l' arcevesque de Vyenne.
Venu que fut ce duc de Gueldres devant Tournay , il fait mettre les feux jusques aux faulxbourgs.
Il y avoit dedans troys ou quattre cens hommes d' armes , qui saillirent et donnèrent sur la queue de leurs gens à leur retraicte , et incontinent le peuple se mist à fuyr.
Le duc de Gueldres , qui estoit très vaillant , tourna pour cuyder donner chemin à ses gens de se retirer.
Il fut mal servy et fut porté par terre et tué , et pareillement assez bon nombre de ce peuple ; et se trouva bien peu de gens du roy à faire cest exploict.
L' ost des Flamans avecques ceste perte se retira : car il n' y eut que une bende d' entre eulx desfaicte.
Madamoyselle de Bourgongne , comme l' on dit , eut très grand joye de ceste adventure , et ceulx qui l' aymoyent , car l' on dit pour certain que lesditz Gantoys estoyent deliberéz de le luy faire espouser par force ; car de son consentement ne l' eussent sceü faire , pour plusieurs raisons , comme vous avez entendu de luy par cy-devant.
2.
Icy parle comment le roy se conduysoit avec les Angloys durant le temps qu' il faisoit la guerre ès pays de madamoyselle de Bourgongne , pour garder qu' ilz ne luy empeschassent son entreprise.
-  Ceulx qui verront ces Memoires pour le temps advenir et qui entendroyent les choses et affaires de ce royaulme et des voysins myeulx que moy se pourront esbahir que , depuis la mort du duc Charles de Bourgongne jusques icy , où il y a distance près d' ung an , que je n' ay fait nulle mention des Angloys , et comme ilz povoient souffrir que le roy mist en sa main les villes si voysines d' eulx , comme Arras , Boulongne Hedyn , Ardre et plusieurs chasteaulx , et estoyent logéz devant Sainct-Omer par plusieurs jours.
La cause estoit que le sens et vertu de nostre roy precedoit celuy du roy Edouard d' Angleterre , qui pour lors regnoit , combien que ledict roy Edouard fust prince très vaillant et qui avoit gaigné en Angleterre huyct ou neuf batailles , èsquelles tousjours il avoit esté à pied , qui estoit chose de grand louenge pour luy.
Mais c' estoyent differentz courtz , où il ne failloit point que le sens dudict roy Edouard travaillast.
Car , dès la bataille passée , il estoit maistre jusques à ung autre temps , et si quelque discord se meut en Angleterre , en dix jours , ou moins , l' ung ou l' autre est au dessus.
Mais noz affaires de deça ne sont pas ainsi : car il failloit que , avecques l' exploict de guerre , que nostre roy entendist en plusieurs lieux de son royaulme et aux voysins.
Par especial , entendoit , entre tous ses autres affaires , à contenter ledit roy d' Angleterre ou à l' entretenir par ambassades et presens et belles parolles , affin qu' il ne s' empeschast point de noz affaires.
Car ledict seigneur sçavoit bien que , à toute heure , les Anglois , tant nobles que commune et gens d' eglise , sont enclins à la guerre contre ce royaulme , tant soubz couleur de leurs querelles qu' ilz y pretendent que pour l' esperance de y gaigner , pour ce que Dieu a permys à leurs predecesseurs gaigner en ce royaulme plusieurs grandz batailles et y avoir longue possession , tant en Normandie que en Guyenne , qu' ilz avoyent possedé troys cens cinquante ans , à l' heure que le roy Charles septiesme la conquist le premier coup , ouquel temps ilz emportoyent de grandz despouilles et richesses en Angleterre , tant des povres et seigneurs de France qu' ilz avoyent eu leurs prisonniers et en grand nombre , comme de villes et places qu' ilz avoyent prinses audict royaume , et espèrent encores tousjours le faire ainsi.
Mais à grant peine leur fust advenue telle adventure du temps dudict roy nostre maistre , car jamais il n' eust hazardé son royaulme jusques là que de mectre à pied toute la noblesse dudict royaulme pour les combattre comme l' on feït à Gincourt , et y eust bien procedé plus saigement s' il en fust venu jusques là , comme avez peü veoir par la manière qu' il s' en despescha à la venue dudit roy Edouard d' Angleterre.
Or sentoit bien le roy nostre maistre ledit roy d' Angleterre et ses prochains estre assez enclins à entretenir la paix et à prendre de ses biens.
Par quoy payoit bien la pension de cinquante mille escuz qu' il rendoit audict roy d' Angleterre à Londres ( eulx l' appelloyent tribut ) ; à ses prochains serviteurs en payoit quelque seize mil , c' est assavoir : au chancellier ; au maistre des roolles , qui pour ceste heure est chancellier ; au grant chambellan le seigneur de Hastingues , homme de grand sens et vertu et de grand auctorité ; à messire Thomas de Montgommery ; au seigneur de Havart , qui puis a esté avec ce mauvais roy Richard , duc de Norfle ; au grant escuyer maistre Cheyne ; à maistre Chalangier ; au marquis filz de la royne d' Angleterre , d' ung precedant mariage , et très grans dons à tous qui venoyent devers luy.
Encores qu' ilz vinsent avecques commissions rigoreuses , si les despeschoit - il avec si bonnes parolles et avec si beaulx presens qu' ilz se tenoyent contentz de luy.
Et encores quelque congnoissance qu' ilz eussent que le roy , nostre maistre , le feïst pour gaigner temps et faire son faict en ceste guerre , qu' il avoit commencée , si le dissimuloyent - ilz pour les grans prouffitz qu' ils en avoyent.
A tous ceulx-cy avoit fait des dons oultre leurs pensions.
Et suys seür que à ce monsr de Havart , oultre sa pension , luy donna en moins de deux ans , que en argent que en vaisselle , bien vallant vingct quatre mil escuz , et au chambellan le seigneur de Hastingues donna pour ung coup mille marcs d' argent en vaisselle.
Et de tous ces personnages icy se trouveront les quictances en la Chambre des comptes à Paris , sauf dudit seigneur de Hastingues , grant chambellan d' Angleterre ( et n' en y a que ung : parquoy c' est ung grand office ).
Ledit grand chambellan se feït fort prier à se faire pensionnaire , et j' en fuz cause , car je le feïz amy du duc Charles de Bourgongne pour le temps que j' estoye à luy , lequel luy donna mil escuz l' an de pension et l' avoye dit ; au roy , auquel il pleüt semblablement que je fusse moyen de le faire son amy et serviteur ; car , le temps passé , luy avoit tousjours esté grand ennemy , vivant ledit duc et encores depuis , en faveur de la damoyselle de Bourgongne ; et ne tenoit point à luy ung temps que Angleterre ne luy aidast contre le roy.
Ainsy je commencay ceste amytié par lettres , et luy donna le roy deux mil escuz de pension , qui estoit le double de ce que luy donnoit ledict duc de Bourgongne.
Et envoya le roy , nostre maistre , devers luy Pierre Claret , ung sien maistre d' hostel , luy enchargeant fort en prendre quictance , affin que , pour le temps avenir , il fust veü et congneü comme le grand chambellan , chancellier , admiral et grand escuyer d' Angleterre , avec plusieurs autres , eussent esté pensionnaires du roy de France.
Ledit Pierre Claret estoit très saige homme et eut communication bien privée avec ledit grand chambellan , en sa chambre , à Londres , seul à seul.
Après luy avoir dit les parolles qui estoient necessaires à dire et que , par le roy , luy eut presenté ces deux mille escuz en or ( car en aultre espèce ne donnoit jamais argent à grans seigneurs estranges ) et après que ledit chambellan eut receü cest argent , ledict Pierre Claret luy supplya que , pour son acquict , il luy en signast une quictance.
Ledit seigneur de Hastingues en feït dificulté.
Lors luy requist de rechef ledict Claret qu' il luy baillast seullement une lettre de troys lignes , adressans au roy , contenant comme il les avoit receüz pour son acquict envers le roy son maistre , affin qu' il ne pensast qu' il les eust desrobéz et que ledict seigneur estoit ung peu suspicionneux.
Voyant ledict chambellan que ledit Claret ne luy demandoit que raison :  « Monsr le maistre , dist - il , ce que vous dictes est bien raisonnable ; mais ce don vient du bon plaisir du roy vostre maistre , et non pas à ma requeste.
S' il vous plaist que je le prenne , vous le mectrez icy dedans ma manche , et n' en aurez aultre lettre ne tesmoing.
Car je ne veulx point que , pour moy , on die : le grand chambellan d' Angleterre a esté pensionnaire du roy de France et que mes quictances soyent trouvées en sa Chambre des comptes.
»  Ledit Claret se tint à tant et luy laissa son argent et vint faire son rapport au roy , qui fut bien courroussé qu' il n' avoit apporté ladicte quictance ; mais il l' en loua et estima ledict chambellan plus que tous les autres serviteurs dudict roy d' Angleterre ; et depuis fut tousjours payé ledict chambellan sans bailler quictance.
En ceste manière vivoyt nostre roy avec ces Angloys.
Toutesfois souvent le roy d' Angleterre estoit requis et pressé du costé de ceste jeune princesse pour avoir ayde.
Par quoy ledict roy d' Angleterre envoyoit devers le roy luy faire remonstrances sur ceste matière et le pressoit de paix ou au moins de trèves.
Car ceulx d' Angleterre qui se trouvoyent à son conseil , par especial à leur parlement ( qui est comme troys Estatz ) se trouvèrent plusieurs sages personnages et qui veoyent loing et n' avoyent point de pension comme les autres.
Ceulx-là desiroyent fort ( et encores la commune ) que le roy d' Angleterre aydast à bon escient à ladicte damoyselle et disoyent que du costé de decà on les trompoit et que l' on ne achevoit point le mariage et qu' il se povoit veoir , car au traicté faict à Picquigny entre les deux roys il avoit esté juré et promis que dedans l' an on devoit envoyer querir la fille du roy d' Angleterre , que jà avoyent fait intituler madame la daulphine , et que le terme estoit passé de beaucoup.
Quelque remonstrance que ses subjectz luy feïssent , il ne y vouloit entendre ; et y avoit plusieurs raisons.
C' estoit ung homme pesant et qui fort aymoit ses plaisirs , et n' eust sceü porter la peine de la guerre de deçà , et se veoyt sailly de grandz adversitéz , par quoy n' avoit cure de y rentrer.
D' autre part , l' avarice de ces cinquante mil escuz renduz tous les ans en son chasteau de Londres luy amollissoyent le cueur.
Et aussi , quant ses embassadeurs venoyent , on leur faisoit tant bonne chère , et leur faisoit - l' on tant de beaulx dons , qu' ilz partoyent contentz , et jamais ne leur estoit faict response où il y eust resolution , pour tousjours gaigner temps ; mais leur disoit - on que , en peu de jours , le roy envoyeroit devers le roy leur maistre bons personnaiges , qui luy donneroyent telles seürtéz de choses dont il estoit en doubte , qu' il s' en devroit bien contenter.
Ainsi quant ces embassadeurs estoient partiz , troys sepmaines ou ung moys après , aucunes foys plus , aucunes fois moins , qui n' estoit point petit terme en tel cas , le roy y envoyoit , et tousjours personnages qui n' y avoyent point esté le voyage precédent , affin que si ceulx-là avoient faict quelque ouverture dont le faict ne s' en fust point ensuyvy , que les derniers n' en sçeüssent que respondre.
Et aussy ceulx qui y estoyent envoyéz mectoient peines , par toutes voyes , de donner telles seürtéz en France audict roy d' Angleterre qu' il avoit encore pacience sans se mouvoir : car il avoit tant de desir de ce mariage , et la royne sa femme , que cela , avec les autres raisons que j' ay dictes , luy faisoient dissimuler ce que partye de ceulx de son conseil disoient estre au grand prejudice de son royaume et craignoit le rompture dudict mariage pour la mocquerie qui jà s' en faisoit en Angleterre , et par especial de ceulx qui desiroyent la noyse et different.
Pour ung peu esclarcir cest article , le roy , nostre maistre , n' eut jamais vouloir d' acomplir ce mariage , car l' aage des deux n' estoit point sortable , pour ce que la fille qui de present est royne d' Angleterre estoit trop plus vieille que monseigneur le daulphin , qui de present est nostre roy.
Ainsi , sur ces dissimulations , ung moys ou deux de terme gaigné en allant et en venant , est rompue à son ennemy une saison de luy mal faire.
Car sans doubte , n' eust esté l' esperance dudict mariage , le roy d' Angleterre n' eust empiece souffert prendre les places , si près de luy , sans mectre peine de les deffendre ; et si , d' entrée , il se fust declaré pour ladicte damoyselle de Bourgongne , le roy , qui craignoit de mettre les choses en doubte et en adventure , n' eust pas de tant affoibly ceste maison de Bourgongne comme il a.
Je ne diz ces choses principallement que pour donner à entendre comme les choses de ce monde se sont conduictes , ou pour s' en aider ou pour s' en garder , ainsy comme il pourra servir à ceulx qui ont ces grans choses en main et qui verront ces Memoires.
Car , combien que leur sens soit grand , ung peu d' avertissement sert aucunes foys.
Il est vray que si madamoyselle de Bourgongne eust voulu entendre au mariage de monr de Rivières , frère de la royne d' Angleterre , il l' eust secourue avec bon nombre de gens ; mais c' estoit mariaige mal sortable , car c' estoit ung petit conte et elle la plus grand heritière qui fut de son temps.
Plusieurs marchéz se menoyent entre le roy et le roy d' Angleterre.
Entre les autres , luy offroit le roy que , s' il se vouloit joindre avecques luy et venir en personne en ung quartier de pays de ladicte damoyselle et en prendre sa part , ledict seigneur consentoit que le roy d' Angleterre eust le pays de Flandres et qu' il le tint sans hommaige et le pays de Brabant.
Et luy offroit le roy de conquerir à ses despens les quatre plus grosses villes de Brabant et les mectre en la possession du roy d' Angleterre et , davantaige , luy payer dix mil Angloys pour quatre moys , affin que plus ayséement il portast les mises de l' armée ; et luy prestoit grand nombre d' artillerie , gens et charroys pour la conduyre et pour s' en ayder et que ledit roy d' Angleterre feïst la conqueste du pays de Flandres , tandis que ledict seigneur les empescheroit ailleurs.
Le roy d' Angleterre respondit que ces villes de Flandres estoient fortes et grandes et ung pays mal aysé à garder quant il l' auroit conquis , et semblablement celuy de Brabant , et que les Angloys n' avoyent point fort ceste guerre aggreable à cause des frequentations de leurs marchandises ; mais qu' il pleüst au roy , puisqu' il luy plaisoit faire part de sa conqueste , luy bailler quelques places de celles que jà il avoit conquises en ceste Picardye , comme Boulongne et autres , et que , en ce faisant , il se declaireroit pour luy et envoyeroit gens à son service , en les payant , qui estoit bien saige responce.
CHAPITRE II Comment plusieurs traictéz de mariage se pourparloyent pour madamoyselle de Bourgongne et comme finablement le mariaige d' elle fut faict avecques Maximilian , filz de l' empereur.
Ainsi , comme devant ay dit , alloyent et venoyent ces marchéz entre le roy et le roy d' Angleterre pour tousjours gaigner temps et se affoiblissoit ladicte damoyselle de Bourgongne.
Car , de ce peu de gens de guerre qui luy estoient demouréz après la mort de son père , plusieurs se tournèrent du party du roy , et par especial après ce que monsr des Cordes s' y fut mys , qui plusieurs en emmena avec luy.
Les autres se tournoyent par necessité , pour ce qu' ilz estoient situéz ou demourans près des villes ou dedans celles qui estoient jà en l' obeissance dudit seigneur , et aussi pour avoir de ses biens ; car nul autre prince n' en departoit si largement à ses serviteurs comme luy.
Davantaige les troubles croissent tous les jours en ces grosses villes , et par especial à Gand , qui esmouvoit tout , comme vous avez ouy.
Envyron de ladicte damoyselle estoit parlé de plusieurs mariages pour elle , disant ou qu' il luy failloit mary pour defendre le demourant de ce qu' elle avoit ou espouser monsr le daulphin , affin que tout luy demourast.
Aucuns desiroyent fort ce mariage , et par especial elle , avant que ces lettres que avoyent portées le seigneur de Humbercourt et chancellier fussent baillées.
Autres alleguoyent le jeune aage dudict monsr le daulphin , qui n' estoit que de neuf ans ou environ , disant estre ce mariage promys en Angleterre , et taschoient pour le filz du duc de Clèves ; autres pour le filz de l' empereur Maximilian , de present roy des Rommains.
Ladicte damoyselle avoit conceü hayne contre le roy à cause de cesdictes lettres , qui luy sembloit avoir esté occasion de la mort de ces deux bons personnages dessus nomméz et de la honte qu' elle receüt , quant publicquement luy furent baillées devant tant de gens comme avez ouy , et aussy que cela avoit donné audace aux Gantoys de luy avoir chassé tant de serviteurs et separé sa belle-mère et seigneur de Ravastin d' avecques elle et mys ses femmes en si grand craincte qu' elles ne eussent ozé ouvrir une lettre sans la monstrer à leur maistresse ny parler à leur maistresse bas.
Lors elle commença à eslongner l' evesque du Liége , qui estoit filz de Bourbon , lequel desiroit faire le mariage dudict monsr le daulphin , lequel eust esté bien propice et grand honneur pour ladicte damoiselle , n' eust esté la grand jeunesse dudict monsr le daulphin.
Toutesfois le regard dudict evesque n' estoit point jusques là.
Si se retira au Liége et chascun s' en deporta.
il eust esté bien difficille de le conduyre de tous les costéz , et croy que ceulx qui s' en fussent mesléz n' y eussent point eu grand honneur , et aussi chascun s' en teüt.
Après se tint quelque conseil sur ceste matière , où se trouva madame de Hallebin , première dame de ladicte damoyselle , laquelle dist , comme il me fut rapporté , qu' ilz avoyent besoing d' ung homme et non point d' ung enfant , disant que sa maistresse estoit femme pour porter enfans et que de cela le pays avoit besoing ; et à ceste oppinion se tindrent.
Aucuns blasmèrent ladicte dame d' avoir si franchement parlé , autres l' en louèrent , disant qu' elle ne parloit que de mariaige et de ce qui estoit très necessaire au pays.
Ainsi il ne fut plus nouvelles que de trouver cest homme.
Et croy veritablement que si le roy eust voulu qu' elle eust espousé monsr d' Angoulesme , qui est de present , que elle l' eust fait , tant desiroit demourer allyée de la maison de France.
Or Dieu voulut dresser ung autre mariage , et par adventure ne sçavons pas encores pourquoy Dieu l' a ainsi voulu.
Nous voyons par ce qui est passé que de ce mariage qui fut faict sont sortiz plus grans guerres , tant deçà que delà , qu' il n' eust fait , si elle eust espousé monsr d' Angoulesme , et en ont porté les pays de Flandres , de Brabant et autres grandz persecutions.
Le duc de Clèves estoit à Gand avec ladicte damoyselle qui cerchoit fort amys leans pour cuyder conduyre le mariage de son filz avec ladicte damoyselle , laquelle n' y estoit pas encline et ne luy plaisoyent pas les condicions dudict filz de Clèves ne à ceulx qui estoient auprès d' elle.
Ainsi doncques commencèrent à practiquer le mariage du filz de l' empereur , de present roy des Romains , dont autresfoys avoit esté parolles entre l' empereur et le duc Charles , et la chose accordée entre eulx deux.
Aussi avoit une lettre faicte de ladicte damoyselle , du commandement de son père , et donné ung anneau où il y avoit ung dyamant ; et contenoit ladicte lettre comment , et en ensuyvant le bon plaisir de son seigneur et père , elle promectoit au duc d' Autriche , filz dudict empereur , accomplir le mariage pourparlé , en la manière et selon le bon plaisir de sondict seigneur et père.
L' empereur envoya certains embassadeurs devers ladicte damoyselle , laquelle estoit à Gand ; et arrivéz que furent lesditz embassadeurs à Brucelles , leur fut escript qu' ilz attendissent là encores et que l' on envoyeroit devers eulx.
Et cela feït ledit duc de Clèves , qui ne desiroit point leur venue et taschoit à les faire retourner mal contens.
Mais lesdictz embassadeurs , qui jà avoyent intelligence en la maison et par especial à la duchesse de Bourgongne douairière , laquelle estoit dehors , comme avez ouy , et separée de ladicte damoyselle , passèrent oultre , car elle les advertit , comme me fut dit , qu' ilz marchassent tousjours , nonobstant lesdictes lettres ; et aussi leur manda ce qu' ilz devoyent faire quant ilz seroyent à Gand et comme ladicte damoyselle estoit bien disposée à leur intention et plusieurs d' auprès d' elle.
A ce conseil se tindrent ces embassadeurs de l' empereur et tyrèrent tout droit à Gand , nonobstant qu' il leur avoit esté mandé le contraire , dont le duc de Clèves fut fort mal content ; toutesfoiz il ne sçavoit point encores la volunté des dames.
Il fut advisé en leur conseil qu' ilz seroyent ouyz , et fut dit que , après qu' ilz auroyent dict leur creance , que ladicte damoyselle leur diroit qu' ilz fussent les très bien venuz et qu' elle mettroit en conseil ce qu' ilz luy auroyent dit et puis leur feroit faire response et qu' elle ne diroit riens plus avant.
Et ainsi le conclud ladicte damoyselle.
Les embassadeurs dessusdictz presentèrent leurs lettres quant il leur fut ordonné et dirent leur creance , qui estoit comme le mariage dessusdict avoit esté conclud entre l' empereur et le duc de Bourgongne , son père , et de son sceü et consentement d' elle , comme apparoissoit par lettres escriptes de sa main , qu' ilz monstrèrent , et aussi le dyamant , lequel disoient luy avoir esté donné et envoyé en signe de mariage ; et requeroyent bien fort lesdictz embassadeurs , de par leur maistre , qu' il pleüst à ladicte damoyselle accomplir ledict mariage , en ensuyvant le vouloir et promesse de sondict seigneur et père et la sienne , et declairer devant les presens si elle avoit escript ladicte lettre ou non et si elle avoit vouloir d' entretenir ladicte promesse.
A ces parolles , et sans demander conseil , respondit ladicte damoyselle qu' elle avoit escript lesdictes lettres par le commandement et vouloir de son père et envoyé ledict dyamant et que elle advouoit le contenu.
Lesditz embassadeurs la mercièrent bien fort et retournèrent joyeux en leurs logis.
Le duc de Clèves fut fort mal content de ceste responce , qui estoit opposite de ce qui avoit esté conclud en conseil , et remonstra fort à ladicte damoyselle qu' elle avoit mal parlé.
A quoy elle respondit que autrement elle ne pourroit faire et que c' estoit chose promise , par quoy elle ne povoit aller au contraire.
Veü ses parolles et qu' il congneüt bien qu' il y en avoit plusieurs leans de son oppinion , il se delibera , peu de jours après , de se retirer en son pays et se deporter de ceste poursuytte.
Et ainsi se paracheva ce mariage , car ce duc Maximilian vint à Coulongne , où aucuns des serviteurs de ladicte damoyselle allèrent au devant de luy ; et croy bien qu' ilz le trouvèrent mal fourny d' argent et luy en portèrent , car son père a esté parfaictement chiche homme , plus que prince ne autre qui ait esté de nostre temps.
Le dessusdit filz d' empereur fut amené à Gand , accompaigné de sept ou huyct cens chevaulx , et fut achevé ledict mariage , qui de prime face ne porta point grand utilité aux subjectz de ladicte damoyselle : car , en lieu d' apporter argent , il leur en failloit bailler.
Leur nombre n' estoit point suffisant à une telle puissance que celle du roy et ne se accordoyent pas fort leurs condicions avec celles des subgectz de ceste maison de Bourgongne , lesquelz avoyent vescu soubz princes riches , qui donnoyent bons estatz et tenoyent honorable maison et pompeuse , tant en meuble que en service de table et habillemens pour leurs personnes et serviteurs.
Les Allemans sont fort au contraire , car ilz sont ruddes et vivent ruddement.
Et ne fais nulle doubte que , avec grand et saige conseil et encores ayant la grace de Dieu , fut faicte ceste loy et ordonnance en France , que les filles ne heriteroyent point audict royaulme , pour eviter qu' il ne fust en la main de prince de nation estrange et pareillement d' estrangiers , car à grand peine les Françoys l' eussent peü souffrir.
Aussi ne font les autres nations ; et , à la longue , il n' est nulles seigneuries , especiallement des grandes , dont le pays à la fin ne demeure en la possession de ceulx qui sont dudict pays.
Vous le povez veoir par France , où les Anglois ont eu grande seigneurie puis quatre cens ans , et pour ceste heure n' ont que Callaix et deux petitz chasteaulx qui leur coustent beaucoup à garder.
Le demourant ont perdu plus legièrement beaucoup qu' ilz ne le conquisrent , car ilz en ont plus perdu en ung jour qu' ilz n' en gaignèrent en ung an.
Et aussi se peult congnoistre par ce royaulme de Napples et par l' isle de Cecille et autres provinces que les Françoys ont possedées par longues années ; et pour toutes enseignes , n' y est memoire d' eulx que par les sepultures de leurs predecesseurs.
Et encores que l' on endurast de prince de pays estrange , qui seroit en petite compaignie bien reiglée et luy saige , si ne le peult - l' on bien ayséement faire de grand nombre de gens.
Et s' il en ameine avec luy ou mande , pour quelque occasion de guerre , s' il en a , aux subgectz , eulx venuz , à grant peine se peult - il faire qu' il n' y ait de l' envye , discord et division , tant pour la diversité des meurs et condicions que pour les violences qu' ilz font souventes fois , non ayans l' amour au pays telle que ceulx qui en sont néz , et surtout quant ilz veullent avoir les offices et benefices et les grans manyemens du pays.
Ainsi a bien affaire ung prince d' estre bien saige quant il va en pays estrange pour accorder toutes ces choses ; et si ung prince n' est loué de ceste vertu , qui sur toutes les autres vient de la grace de Dieu seullement , quelque autre bien qu' il ayt en luy , à peine en pourra - il venir au-dessus.
Et s' il vit aage d' homme , il aura de grans troubles et affaires , et tous ceulx qui vivront soubz luy , par especial quant il viendra sur la vieillesse et que ses hommes et serviteurs n' y auront plus nulle esperance d' amendement.
Achevé que fut le mariage dessusdit , leurs affaires ne amendèrent guaires , car ilz estoient jeunes tous deux.
Ledict duc Maximilian n' avoit congnoissance de riens , tant pour sa jeunesse que pour estre en pays estrange , et aussi pour avoir esté assez mal nourry , au moins n' avoir eu congnoissance de grand chose.
Et si n' avoit point de gens pour faire grant effort.
Par quoy ledict pays a esté en grant trouble jusques icy avec apparence de y estre encores.
Et est bien grant inconvenient , comme j' ay dit , en ung pays , quant il fault qu' il quiere seigneur de pays estrange ; et fit Dieu grand grace au royaume de France de ceste ordonnance , dont j' ay parlé dessus , que les filles ne heritent point : une petite maison en peult accroistre , mais à ung grand royaume comme cestuy-cy n' en peult venir que tout inconvenient.
Peu de jours après ce mariage se perdit ce pays d' Artoys , au moins pendant que le mariage se traictoit.
Il me suffist de ne faillir point à la substance , et si je faulx aux termes , comme d' ung moys , peu ou moins , les liseurs m' excuseront s' il leur plaist.
Le faict du roy amendoit tousjours , car il n' avoit nulle partie.
Tousjours prenoit quelque place s' il n' avoit trèves ou quelque ouverture d' appointement , qui jamais ne se povoit accorder : car ilz n' estoient point raisonnables et pour ce leur duroit la guerre.
Le duc Maximilian et madamoyselle de Bourgongne eurent ung filz le premier an : c' est l' archeduc Philippes , qui règne de present.
Le second an , eurent une fille , qui de present est nostre royne , appellée Marguerite.
Le tiers an , ung filz appellé Françoys , pour le duc Françoys de Bretaigne.
Le quart an , elle mourut d' une cheütte de cheval ou d' une fièvre , mais vray est qu' elle cheüt.
Aucuns dient qu' elle estoit grosse.
Ce fut grant dommage pour les siens , car elle estoit très honneste dame et liberalle et bien voulue de ses subgectz , et luy portoyent plus de reverence et de craincte que à son mary.
Aussi elle estoit dame du pays.
Elle aymoit fort son mary et estoit dame de bonne renommée.
La mort de ladicte dame advint l' an mil quatre cens quatre vingtz et deux.
En Haynault , tenoit le roy la ville du Quesnoy-le-Conte et celle de Bouhain , lesquelles il rendit ; dont aucuns se esbahyrent , veü qu' il ne cerchoit nul appoinctement et qu' il monstroit vouloir prendre le tout , sans riens laisser à ceste maison.
Et croy bien que , s' il eust peü tout departir et donner à son aise et de tous pointz la destruyre , qu' il l' eust faict ; mais ce qui le meüt à rendre ces places en Haynault furent deux causes.
La première qu' il luy sembloit que ung roi a plus de force et de vertuz en son royaulme , où il est oingct et sacré , qu' il n' a dehors ; et cecy estoit hors de son royaulme ( et furent restituéz l' an mil IIIIcLXXVIII ).
L' autre raison estoit que , entre les rois de France et empereurs , y a grandz sermens et confederations de n' entreprendre l' ung sur l' empire , l' autre sur le royaulme ; et ces places dont j' ay parlé estoyent situées en l' empire.
Pour ceste cause semblable , rendit Cambray ou la mist en main neutre , content de la perdre , et aussi ilz avoyent mys le roy dedans la ville à seüreté.
CHAPITRE III Icy retourne a parler des guerres que le roy faisoit ou pays de Bourgongne et comme finablement fut ledict pays conquis et totallement mys en l' obeissance du roy.
En Bourgongne se faisoit tousjours la guerre et n' en povoit le roy avoir le bout , pour ce que les Allemans faisoient quelque peu de faveur au prince d' Orange , lieutenant pour les dessusdictz duc Maximilian et madamoyselle de Bourgongne ; mais c' estoit pour l' argent que leur bailloit ledict prince d' Orange , non point pour la faveur dudict duc Maximilian : car jamais homme ne se trouva pour luy , au moins pour le temps de lors dont je parle.
Mais estoient compaignons de guerre de ceste ligue des Suisses qui alloient à leur aventure , car ils ne sont point amys ne bien voulans de ceste maison d' Autriche.
Toutesfoiz beaucoup de secours eust eu ledict pays , mais qu' il y eust eu payement , et nul ne le povoit myeulx faire que le duc Sigismond d' Autriche , oncle dudit duc Maximilian , qui avoit ses terres auprès , par especial la conté de Ferrette , qu' il avoit peu d' années devant vendue cent mil florins de Ryn au duc Charles de Bourgongne et puis l' avoit reprise sans rendre l' argent et la tient encores aujourduy à ce tiltre.
Il n' eut jamais en luy grand sens ne grand honneur ; et en telz amys se treuve peu d' ayde.
Et est des princes dont j' ay parlé ailleurs , qui ne veullent sçavoir de leurs affaires , sinon ce qu' il plaist à leurs serviteurs leur en dire , qui sont tousjours payéz à la vieillesse comme cestuy.
Ses serviteurs luy ont faict tenir durant ces guerres tel party qu' ilz ont voulu ; et presque tousjours a tenu le party du roi nostre maistre contre son nepveu.
A la fin , a voulu donner son heritaige , qui est bien grand , en maison estrange et l' oster à la sienne , car il n' eut jamais nulz enfans , et sy a esté deux foys marié.
Et en la fin , et puis trois ans en çà , par autre bande de ses serviteurs , a transporté toute sa seigneurie dès à present à sondict nepveu , ce duc Maximilian dont j' ay parlé , à present roy des Romains , retenant seullement une pension comme la tierce partie , sans y avoit aultre auctorité ne puissance , et plusieurs foys s' en est repenty , ainsi qu' il m' a esté dit.
Et s' il n' est vray ce que on m' a dit , si est - il à croire , car telle est la fin des princes qui veulent vivre bestiallement.
Et ce qui les faict tant blasmer , c' est la grand charge et grand office que Dieu leur a donné en ce monde.
Ceulx qui sont incenséz , on ne leur doit riens reprocher ; mais ceulx qui ont bon sens et de leurs personnes bien disposéz et n' employent leur temps à autres choses que à faire les folz et à estre oysifz , on ne les doit point plaindre quand mal leur advient ; mais ceulx qui departent le temps , et selon leurs aages , une foiz en sens et en conseil , autres foiz en festes et en plaisirs , ceulx-là sont bien à louer et leurs subjectz bien heureux d' avoir tel prince.
Ceste guerre de Bourgongne dura assez longuement , pour les raisons de ces petites faveurs d' Allemans.
Toutesfois la force du roy leur estoit trop grande.
L' argent failloit aux Bourguygnons.
Gens se tournèrent par places , par intelligences.
Ung coup le seigneur de Craon assiègea la ville de Dolle , chef de la conté de Bourgongne.
Il estoit lieutenant pour le roy.
Il n' y avoit point grandz gens dedans et les desprisoit.
Aussi mal luy en advint : car , pour une saillie que feïrent ceulx de dedans , il se trouva très soudainement surprins et perdit quelque partie de son artillerie et de gens ung peu , qui luy fut honte et charge envers le roy.
Le roy , marry de ceste adventure , commença à penser de mectre ung autre gouverneur en Bourgongne , tant pour ce cas que pour les grandz pilleries qu' il avoit faictes audict pays , qui , à la verité , estoient trop excessives.
Toutesfois , avant que d' estre desappoincté de ceste charge , eut quelque advantaige sur une bande d' Allemans et de Bourguygnons , où fut prins le seigneur de Chasteauguyon , le plus grant seigneur de Bourgongne.
Le demourant de ceste journée ne fut point grand chose - je n' en parle que par ouyr dire - mais le seigneur de Craon y eut bon bruyt de sa personne.
Comme j' ay commencé à dire , le roy delibera pour les raisons dessusdictes faire gouverneur nouveau en Bourgongne , sans en riens toucher aux proffictz et biensfaictz dudict seigneur de Craon , fors des gens d' armes qu' il luy osta , excepté six hommes d' armes et douze archiers qu' il luy laissa pour l' accompaigner.
Ledit seigneur de Craon estoit homme fort gras et assez content , lequel s' en alla en sa maison , où il estoit bien appoincté.
Le roy ordonna en son lieu messire Charles d' Amboyse , seigneur de Chaulmont , très vaillant homme et saige et diligent.
Et commença ledit seigneur à practiquer de vouloir retirer tous ces Allemans qui luy faisoyent la guerre en Bourgongne : non point tant pour leur service , comme pour plus ayséement conquerir le reste du pays et de les mectre à sa soulde.
Envoya aussi devers les Suysses , qu' il appelloit messieurs des ligues , et leur offrit de beaulx et grandz partiz : premier , vingct mil francs l' an , qu' il donnoit au prouffit des villes , qui sont quatre - Berne , Lucerne , Surich , et croy que Fribourg y avoit part - , et leurs trois quantons , qui sont villages en environ leurs montaignes , Suysse , de qui ilz portent tous le nom ; Solenore , Wondreval aussy y avoient part ; Item , vincgt mil francs l' an , qu' il donnoit aux particuliers et aux personnes de qui il s' aydoit et servoit en ces marchés.
Il se feït leur bourgeois et en voulut lettre , et aussi leur premier allyé.
A ce point feïrent aucune difficulté , pour ce que tout temps le duc de Savoye estoit leur premier allyé.
Toutesfois ilz consentirent à ses demandes et aussi de bailler au roy six mil hommes continuellement en son service , en les payant à quattre florins et demy d' Allemaigne le moys ; et y a tousjours esté ce nombre , jusques au trespas dudit seigneur.
Ung pouvre roy n' eust sceü faire ce tour , et le tout luy tourna à son proffit , et croy que à la fin sera en dommaige : car ilz ont tant accoustumé l' argent dont ilz avoient petite congnoissance paravant , especiallement de monnoye d' or , que ilz ont esté fort près de se diviser entre eulx.
Autrement ne leur sçauroit - on nuyre , tant sont leurs terres aspres et pouvres et eulx bons combattans ; par quoy peu de gens essayeront à leur courre sus.
Faict ces traictéz et tous les Allemans qui estoient en Bourgongne retiréz au service et gaiges du roy , la puissance des Bourguygnons fut de tous pointz rompue.
Et , pour abbreger la matière , après plusieurs neufves choses faictes par le gouverneur de Chaulmont , il assiegea Rochefort , ung chasteau près Dolle , où estoit messire Claude de Vauldrey , et le print par composition.
Après assiégea Dolle , dont son predecesseur avoit esté levé , comme j' ay dit , et fut prinse d' assault.
On dit que aucuns Allemans , de ces nouveaulx reduictz , cuydèrent entrer pour la deffendre ; mais en leur compaignye se misdrent tant de francs archiers ( sans entendre la malice , mais seulement pour gaigner ) que , comme ilz furent dedans , tout ce print à piller , et fut la ville bruslée et destruicte.
Peu de temps après ceste prinse , il assiegea Aussonne , ville très forte , mais il avoit bonne intelligence dedans , et escripvit au roy pour les offices , pour aucuns qu' il nommoit , avant que y mectre le siège , ce que voluntiers luy fut accordé.
Combien que je ne fusse point sur le lieu où ces choses se faisoyent , si le sçai - je par ce qu' on en rapportoit au roy et pour les lettres que on luy en rescrivoit , lesquelles je veoyé , et souvent en faysoie les responses par le commandement dudict seigneur.
Audict Ausonne avoit peu de gens , et les chefz accordéz avec ledict seigneur de Chaulmont , gouverneur , qui au bout de cinq ou six jours la baillèrent.
Ainsi ne resta plus riens à prendre en Bourgongne que troys ou quattre chasteaulx rochiers comme Jou et autres , et avoir l' obeissance de Besanczon , qui est ville imperialle et ne doit riens au conté de Bourgongne ou peu.
Mais , pour ce qu' elle estoit enclavée audit pays , elle complaisoit au prince du pays.
Ledict gouverneur y entra pour le roy , et puis en saillit , et ilz y feïrent tel devoir qu' ilz avoyent accoustumé de faire aux autres princes qui avoient possédé Bourgongne.
Ainsi fut Bourgongne toute conquise , où ledict gouverneur feït bonne diligence , et aussi le roy le sollicitoit fort et craignoit que ledict gouverneur ne voulsist tousjours quelque place desobeissante audit pays , affin que on eust plus affaire à luy et aussi affin que le roy ne le renvoyast point de là pour s' en servir ailleurs.
Car le pays de Bourgongne est fertille et il en faisoit comme s' il eust esté sien.
Ledict seigneur de Craon , dont j' ay parlé et ledict gouverneur seigneur de Chaulmont , tous deux y feïrent bien leurs besongnes.
Une pièce demoura le pays en paix soubz le gouvernement dudict seigneur de Chaulmont.
Toutesfois quelques places se rebellèrent après , moy estant là , comme Beaulne , Semur et autres.
(  Et estoye lors present : car le roy m' y avoit envoyé avec les pensionnaires de sa maison.
Et fut la première foiz que il eust baillé chef ausdictz pensionnaires ; et depuis a esté accoustumée ceste façon jusques à ceste heure ).
Lesquelles places furent reprinses par le sens et conduicte dudict gouverneur et par la faulte du sens de ses ennemys.
A cela voyt - on la difference des hommes , qui vient de grace de Dieu : car il donne les plus saiges à la part qu' il veult soustenir ou le sens de les choysir à celuy qui en a l' auctorité ; et a bien monstré et faict jusques cy que , en toutes choses , il a voulu soustenir noz roys , tant celuy trespassé , nostre bon maistre , comme cestuy-cy , combien quelquefois qu' il leur ayt donné des adversitéz.
Ceulx qui perdirent ces places estoient gens assez , combien que promptement ne se vouldrent mectre dedans lesdictes places , qui ainsi s' estoyent rebellées et revoltées pour eulx ; mais donnèrent temps audict gouverneur de faire son amas , que faire ne devoyent , car ilz sçavoyent assez de son estat , veü l' amour que le pays leur portoit : pour ce , se devoyent mectre dedans Beaulne , qui est forte ville , et si la povoient bien garder , et les autres non.
Le jour que ledit gouverneur se mist aux champs pour aller devant une petite meschante ville appellée Verdun , qui alloit bien informé de leur estat , eulx y entrèrent , cuydans aller à Beaulne pour se mectre dedans ; et estoient de cheval et de pied VIc hommes esleüz , Allemans de la conté de Ferrette , conduytz par aucuns saiges gentilz hommes de Bourgongne , dont Symon de Quingy en estoit ung.
Ilz se arrestèrent à l' heure qu' ilz povoient bien passer et se mectre audict Beaulne , qui n' eust point esté reprenable sur eulx si une foyz y eussent entré.
Faulte de bon conseil , les feït sejourner une nuyt trop , où ilz furent assiegéz et prins d' assault ; et après fut assiégé Beaulne et le tout recouvert.
Oncques puis n' eurent vigueur les ennemys en Bourgongne.
Pour lors j' estoye oudict pays de Bourgongne avec les pensionnaires du roy , comme j' ay dict ; et ledit seigneur m' en feït partir pour quelque lettre qu' on luy escripvit que j' espargnois aucuns bourgeoys de Dijon touchant le logis des gensdarmes.
Cela , avec quelque autre petite suspicion , fut cause de m' envoyer très soudainement à Florence.
Je obéys , comme raison estoit , et partyz dès ce que j' euz les lettres.
CHAPITRE IV Icy parle l' acteur comme il fut envoyé par le roy a Florence pour cause d' ung debat qui estoit entre la maison de Médicis et celle de Pacis.
Le different par lequel m' envoyoit le roy estoit pour le debat de deux grandz lignées fort renommées.
L' une estoit celle de Medicis et l' autre celle de Pacis , lesquelz avoyent le port du pape et du roy Ferrande de Napples et cuydèrent faire tuer Laurens de Medicis et toute sa sequelle.
Toutesfoiz , quant à luy , ilz faillirent , mais tuèrent son frère Julien de Medicis , en la grand eglise de Florence , et ung appellé Fransquin Noly , qui se mist devant Julian , et estoit serviteur de la maison de Medicis.
Ledict Laurens fut fort blessé et se retira au revestiaire de l' eglise , dont les portes sont de cuyvre , que son père avoit faict faire.
Ung serviteur , qu' il avoit faict delivrer hors de prison deux jours devant , le servit bien à ce besoing et receüt plusieurs playes pour luy.
Et fut fait ce cas à l' heure que l' on chantoit la grand messe.
Et avoyent leurs signes pour tuer ce qui estoit ordonné , à l' heure que le prestre qui chantoit la grand messe diroit les Sanctus.
Il en advint autrement que n' entendoyent ceulx qui l' avoyent entreprins.
Car , cuydant avoir tout gaingné , aucuns d' entre eulx montèrent au palaix pour cuyder tuer les seigneurs qui estoient là , qui se renouvellent de troys moys en troys moys et sont quelque neuf , qui ont toute l' administration de la cité.
Mais les entrepreneurs dessusdictz se trouvèrent mal suyviz et , estans montéz les degréz du palaix , on leur ferma ung huys après eulx et , quant ilz furent en hault , ilz ne se trouvèrent que quatre ou cinq touz espoventéz , et ne sçavoyent que dire ; et , ce voyant , les seigneurs qui estoyent en hault , qui jà avoient ouy messe , et les serviteurs qui estoyent avec eulx , lesquelz par les fenestres veoyent l' esmeutte de la ville , et Jacques de Pacis avec autres , emmy la place devant ledit palays , lesquelz cryoient Libertà !  Libertà !  et Peuple !  Peuple !  qui estoient motz pour cuyder esmouvoir le peuple à leur part , ce que ledict peuple ne vouloit faire , mais se tenoit coy ; par quoy s' en fuyt de ladicte place ledict de Pacis et ses compaignons , comme confuz de leur entreprise.
Voyant ces choses , ces magistratz ou gouverneurs de ville dont j' ay parlé , qui estoient en ce palaix , prindrent en ceste propre instance ces cinq ou six qui estoient montéz , dont j' ay parlé , mal accompaignéz , en intention de tuer lesditz gouverneurs pour povoir commander de par la cité ; lesquelz , sans bouger de la place , ilz feïrent incontinent pendre et estrangler aux croysées dudict palays.
Entre lesquelz y fust pendu l' arcevesque de Pise.
Lesdictz gouverneurs , voyans toute la ville declairée pour eulx et pour la part de Medicis , escripvirent incontinent aux passaiges que l' on print tout homme que l' on trouveroyt fuyant et que l' on leur amenast.
Ledict Jacques de Pacis fut pris sur la propre heure et ung autre de par le pape Sixte , qui avoit charge de gens d' armes soubz le conte Jheronyme , lequel estoit de ceste entreprise.
Incontinent fut pendu ledict de Pascis avec les autres ausdictes fenestres.
L' autre , serviteur du pape , eut la teste tranchée et plusieurs prins en ville , lesquelz touz furent penduz en la chaulde , dont Fransquin de Pascis en fut ung ; et me semble que , en tout , y eut quatorze grans personnaiges penduz et aucuns menuz serviteurs tuéz par la ville.
Après ce cas peu de jours advenu , je arrivay audict lieu de Florence de par le roy ; et ne tarday guères depuis que party de Bourgongne à y estre , car je ne fuz de sejour avec madame de Savoye ( qui estoit seur de nostre roy ) que deux ou troys jours , et me feïst bien bon recueil.
Et de là allay à Millan , où pareillement sejournay deux ou troys jours pour leur demander des gens d' armes pour secourir lesditz Florentins , desquelz estoient allyéz pour lors , ce que liberallement ilz accordèrent , tant à la requeste du roy que pour faire leur devoir.
Et dès lors fournirent troys cens hommes d' armes et depuys en envoyèrent encores d' autres.
Et pour conclusion de ceste matière , le pape envoya excommunier les Florentins , ce cas incontinent advenu , et envoya aussi l' armée quant et quant , tant de luy que du roy de Napples , laquelle armée estoit belle et grosse et grand nombre de gens de bien.
Ils misdrent le siège devant la Chastellenye , près de Sene , et la prindrent , et plusieurs autres places ; et fut grand adventure que de tous poinctz lesditz Florentins ne furent detruictz , car ilz avoyent esté longtemps sans guerre ny ne congnoissoyent leur peril.
Laurens de Medicis , qui estoit chef en la cité , estoit jeune et gouverné de jeunes gens.
On se arrestoit fort à son oppinion propre.
Ilz avoyent peu de chefz et leur armée très petite.
Pour le pape et le roy de Naples estoit chef le duc d' Urbin , grant saige homme et bon capitaine.
Aussy y estoit le seigneur Robert d' Almane , et puis a esté grand homme , et pareillement les seigneurs Constance de Pesaro , et plusieurs autres , avec les deux filz dudict roy , c' est assavoir le duc de Calabre et le seigneur Don Federic , qui tous deux vivoyent encores , et grand nombre de gens de bien.
Ainsi prenoyent toutes les places qu' ilz assiégeoient , non point si promptement que l' on feroit icy , car ilz ne sçavent pas si bien la manière de tenir ung camp et de y donner bonne ordre ; mais quant aux vivres et autres choses qui sont necessaires pour tenir les champs , ils le sçavent myeulx que nous.
Le faveur du roy leur feït quelque chose , non point tant que j' eusse voulu , car je n' avoye point d' armée pour leur ayder , mais seulement j' avoye mon train.
Je demouray audict lieu de Florence , ou en leur territoire , ung mois , très bien traicté d' eulx et à leurs despens , myeulx le dernier jour que le premier.
Et puis fuz mandé par le roy m' en revenir ; et , en passant à Millan , receüz le duc de Millan qui est à present , appellé Jehan Galliasse , à hommaige de la duché de Gennes ; au moins madame sa mère me feït l' hommaige pour luy ou nom du roy.
Et de là vins vers le roy nostre maistre , qui me feït bonne chère et bon recueil , m' entretint de ses affaires plus qu' il n' avoit faict jamais , moy couchant avec luy , combien que ne fusse digne et qu' il en avoit assez d' autres plus ydoines.
Mail il estoit si saige que l' on ne povoit faillir avec luy , moyennant que l' on obeïst seullement à ce qu' il commandoit , sans y riens adjouxter du sien.
CHAPITRE V Suite de la guerre de succession de Bourgogne 1.
Icy retourne à parler des affaires du royaume et de la journée de Guynegate.
-  Je trouvay ung peu le roy nostre maistre envieilly , et commençoit à soy disposer à maladie.
Toutesfoiz il n' y parut pas si tost , et conduysoit toutes ses choses par grand sens.
Et encores luy duroit la guerre en Picardie , laquelle il avoit très fort à cueur.
Aussy avoyent ses adversaires dudict pays , s' ilz eussent eu le gouvernement.
Le duc d' Autriche , de present roy des Romains , ayant pour ceste année-là les Flamens à son commandement , vint assieger Therouane ; et monsr des Cordes , lieutenant pour le roy en Picardye , amassa toute l' armée que le roy avoit audict pays en toutes les frontières et huyt mil francs archiers à la secourir et garder.
Dès ce que ce duc d' Autriche le sentit approcher , leva son siège et luy alla au devant , et se rencontrèrent en ung lieu appellé Guignegate.
Avec ledit duc avoit grand nombre de peuple dudict pays de Flandres , jusques à vingt mil ou plus , et aussi quelque peu d' Allemans et troys cens Angloys , que menoit messire Thomas Auriguen , chevallier d' Angleterre , qui avoit servy le duc Charles de Bourgongne.
Les gens de cheval du roy , qui estoient en plus grant nombre beaucoup que les autres , rompirent les gens de cheval du duc et les chassèrent jusques à Ayre , et Philippes Monsr de Ravastin qui les menoyt.
Ledict duc se joignit auprès de ses gens de pied.
Le roy avoit en ceste armée bien XI ou XII cens hommes d' armes d' ordonnance.
Tous ne chassèrent pas , mais monsr des Cordes , qui estoit chief , et monsr de Torcy avecques luy.
Et combien que ce fust faict vaillamment , si n' appartient - il point aux chefz de l' avant-garde de chasser.
Aucuns se retyrèrent soubz couleur d' aller garder leurs places , autres fuyrent en bon escient.
Les gens de pied dudict duc ne fuyrent point , si en furent - ilz en quelque bransle ; mais ilz avoyent avec eulx bien deux cens gentilz hommes de bonne estoffe , à pied , qui les conduysoient.
Et estoient de ce nombre monsr de Romont , filz de la maison de Savoye , et le conte de Nanssau , et plusieurs autres qui encores vivent.
La vertu de ceulx-là feïst tenir bon à ce peuple , qui fut merveilles , veü qu' ilz veoyent fuyr leurs gens de cheval.
Les francs archiers qui estoient pour le roy se misdrent à piller le charroy dudit duc et de ceulx qui le suyvoyent comme vivandiers et autres.
Sur eulx saillirent aucuns des gens de pied du duc et en tuèrent quelque nombre.
De la part du duc y eut plus de perte que de la nostre et de gens mortz et prins , mais le champ luy demoura ; et croy bien que , s' il eust eu conseil de retourner devant Therouane , qu' il n' eust trouvé ame dedans , et autant à Arras.
Il ne l' osa entreprendre : qui fut à son dommaige ; mais en tel cas on n' est pas tousjours adverty du plus necessaire , et aussi il avoit des crainctes de son costé.
Je ne parle de ce propoz que par ouyr dire , car je n' y estoie pas , mais pour continuer ma matière m' en a faillu dire quelque chose.
J' estoye avec le roy quant les nouvelles en vindrent , et en fut très dolent , car il n' avoit point accoustumé de perdre , mais estoit si heureux en tous ses affaires , tant qu' il sembloit que toutes choses allassent à son plaisir ; mais aussi son sens aydoit bien à luy faire venir ceste heur , car il ne mectoit riens en hazard et ne vouloit pour riens les batailles : aussy ceste-cy n' estoit point de son commandement.
Il faisoit ses armées si grosses que il se trouvoit peu de gens pour les combattre et bien garnyes d' artillerie myeulx que jamais roy de France , et aussy essayoit de soudainement prendre les places , et par especial celles qu' il sçavoit mal fournyes.
Et quant il les avoit il y metoit tant de gens et d' artillerie , que c' estoit chose impossible de les reprendre sur luy.
Et s' il y avoit dedans quelque cappitaine ou autre qui eust povoir de la bailler pour argent et qu' il voulsist pratiquer avec luy , il povoit estre seür qu' il avoit trouvé marchant , et ne l' eust - on sceü espoventer à luy demander grant somme , car liberallement l' accordoit.
Il eut effroy de prime face de ceste bataille , cuydant que l' on ne luy en deïst la verité et qu' elle fust de tous pointz perdue ; car il sçavoit bien que , si elle estoit perdue , qu' il avoit perdu tout ce qu' il avoit conquis sur ceste maison de Bourgongne et en ces marches là , et le demourant en grand hazard.
Toutesfois , quant il sceüt la verité , il eut pascience et delibera de y donner ordre en façon que l' on n' entreprendroit pas telles choses sans son sceü.
Et fut très content de monsr des Cordes.
2.
Comment , après la journée de Guygnegate , le roy se delibera d' avoir paix avec l' archeduc d' Autriche et la princesse de Bourgongne , sa femme , et des moyens qu' il commença pour traicter le mariage de monseigneur le daulphin et de madame Marguerite , fille des dessusditz.
-  Dès ceste heure-là , delibera de traicter paix avec ce duc d' Autriche , mais qu' il la peüst faire de tous pointz à son advantage et que , en la faisant , il bridast si bien le duc par le moyen de ses subjectz propres ( qu' il congnoissoit enclins à ce qu' il cerchoit ) qu' il n' eust jamais povoir de luy mal faire.
Ce temps durant , eust ung desir fort singulier , luy procedant de tout son cueur , de povoir donner une grant pollice en ce royaume , principallement sur la longueur des procès , et , en ce passaige , bien brider ceste court de Parlement : non point diminuer le nombre ne leur auctorité , mais il avoit contre cueur plusieurs choses dont il la haýssoit.
Aussy desiroit fort que en ce royaulme on usast d' une coustume et d' une mesure et que toutes ces coustumes fussent mises en français en ung beau livre pour eviter la cautelle et pillerie des advocatz , qui est si grande en ce royaulme qu' il n' en est nulle autre semblable , et les nobles d' iceluy la doyvent bien congnoistre.
Si Dieu luy eust donné la grace de vivre encores cinq ou six ans , sans estre trop pressé de maladie , il eust faict beaucoup de bien à sondict royaume.
Aussi les avoit - il fort presséz et plus que ne feït jamais roy.
Par auctorité et congnoissance ny remonstrance ne luy ont point sceü faire soulager , et failloit qu' il procedast de luy , comme lors eust fait , si Dieu l' eust voulu preserver de maladie.
Et pour ce , faict bon bien faire tandis que on a le loysir et Dieu donne santé.
L' appointement que le roy desiroit faire avec le duc d' Autriche et leurs pays estoit , par la main des Gantoys , traicter le mariage de monsr le daulphin , son filz , à present roy , avec la fille desditz duc et duchesse et que , par ce moyen , lui laissassent les contéz de Bourgongne , Auxerroys , Masconnoys , Charrolois , et il leur rendroit Artoys , retenant la cité d' Arras en l' estat qu' il l' avoit mise ; car la ville n' estoit plus riens , veü la closture de la cité , et y avoit grandz fosséz et grandz murailles entre deux.
Ainsi , la cité estoit bien close et tenue du roy par l' evesque ; mais les seigneurs de ceste maison de Bourgongne ont tousjours ( au moins puis cent ans en çà ) fait evesque qui leur a pleü et aussi cappitaine de la cité.
Le roy feït l' opposite pour augmenter son auctorité et feït abbatre lesdictes murailles et les faire au rebours ; car la cité clooyt contre la ville à grandz fosséz entre les deux , et par ainsi il ne donnoit riens.
De la duché de Bourgongne ny de la conté de Boulongne , pareillement des villes assises sur la rivière de Somme et des chastellenies de Peronne , Roye et Mondidier , ne faisoit nulle mention.
Et se menoyent ces marchéz , et y prestoient ceulx de Gand l' oreille , et estoient fort ruddes audict duc et à la duchesse sa femme ; et aucunes autres villes de Flandres et Brabant estoyent assez enclines à leur volunté , et par especial Brucelles , qui estoit grand merveille , veü que les ducz Philippe et Charles de Bourgongne y avoyent tousjours demouré et à present se y tenoyent encores lesdictz duc et duchesse d' Autriche.
Mais les ayses et plaisirs qu' ilz avoyent euz soubz les seigneurs dessusditz leur avoyent fait mescongnoistre Dieu et leurs seigneurs et cerchoient quelque malle fortune , qui depuis leur est advenue , comme vous avez veü.
CHAPITRE VI Maladie de Louis XI et la mort de Marie de Bourgogne 1.
Comment le roy tumba en une griefve maladie , dont il perdit la parolle et congnoissance pour ung temps.
-  Durant ce temps , qui est l' an quatre cens LXXIX , au moys de mars , estoient trèves entre les dessusditz et vouloit le roy paix , et par especial en ce quartier dont j' ay parlé , mais que ce fust de tous pointz en son advantaige , comme j' ay dit.
Jà commançoit à vieillir et devenir mallade , et estant aux Forges près Chinon , à son disner , luy vint comme une percution et perdit la parolle.
Il fut levé de la table et tenu près du feu et les fenestres closes , et combien qu' il en voulsist approcher il en fut gardé par aucuns qui cuydoient bien faire , et fut l' an mil IIIIc quatre vingtz au moys de mars que ceste maladie luy print.
Il perdit de tous pointz la parolle et toute congnoissance et memoire.
Sur l' heure y arrivastes - vous , monsr de Vienne , qui pour lors estiez son medecin.
A la mesme heure luy fust baillé ung clistère et feïstes ouvrir les fenestres et bailler l' air ; et incontinent quelque peu de parolle luy revint et du sens , puis monta à cheval et retourna aux Forges ; car ce mal luy print en une petite paroisse , à ung quart de lieue de là , où il estoit allé ouyr la messe.
Ledit seigneur fut bien pensé , et faisoit des signes de ce qu' il vouloit dire.
Entre les autres choses , demanda l' official de Tours pour se confesser et feït signe qu' on me mandast , car j' estoye allé à Argenton , qui est à quelque dix lieues de là.
Quant je arrivay là , le trouvay à table , et avec luy maistre Adam Fumée , qui autresfois avoit esté medecin du roy Charles , à ceste heure maistre des requestes.
Aussi y estoit ung autre medecin appellé maistre Claude.
Ledict seigneur entendoit bien peu de ce qu' on luy disoit ; mais de douleur il n' en sentoit point.
Il me feït signe que je couchasse en sa chambre : il ne formoit guères de motz.
Je le servy l' espace de quinze jours à table et à l' entour de sa personne , comme varlet de chambre , que je tenoye à grand honneur , et y estoye bien tenu.
Au bout de deux ou troys jours , la parolle luy commença à revenir et le sens , et luy sembloit que nul ne l' entendoit si bien que moy : par quoy vouloit que tousjours me tinse auprès de luy ; et se confessa audit official , moy present , car autrement ne se fussent entenduz.
Il n' avoit pas grandz parolles à dire , car il s' estoit confessé peu de jours par avant.
Quant les roys de France veullent toucher les mallades des escrouelles ilz se confessent , et nostre roy n' y faillit jamais une foys la sepmaine.
Comme il se trouva ung peu amendé , il commença à s' enquerir qui estoient ceulx qui l' avoyent tenu à force et empesché de aller à la fenestre.
Il luy fut dit.
Incontinent les chassa tous de sa maison.
A aucuns osta leurs offices , et oncques puis ne les veït ; aux autres , comme monsr de Segré et Gilbert de Gassay , seigneur de Champeroulx , ne osta riens , mais les envoya ailleurs.
Beaucoup furent esbahiz de ceste fantaisie , qui blasmèrent ce cas , disant qu' ilz avoyent faict pour bien , et disoyent vray.
Mais les ymaginations des princes sont diverses et ne les peuent pas entendre tous ceulx qui se meslent d' en parler.
Il n' estoit riens dont il eut si grand craincte que de perdre son obeissance , qu' il avoit bien grande , et que on ne luy desobeist en quelque chose que ce fust.
D' autre part , le roy Charles , son père , quant il print la maladie dont il mourut , il entra en ymagination que on le vouloit empoisonner à la requeste de son filz , et se y mist si avant qu' il ne vouloit point manger : par quoy fut advisé , par le conseil des medecins et de ses plus grandz et especiaulx serviteurs , que on le feroit manger par force.
Et ainsi fut faict , par grand deliberation et ordre des personnes qui le servoient , et luy fut mys du coulis en la bouche ; peu après ceste force ledict roy Charles mourut.
Ledict roy Loys , qui de tout temps avoit blasmé ceste façon , print tant à cueur que à merveilles ce que on l' avoit tenu par force , et en faisoit plus de semblant qu' il ne luy tenoit au cueur , car le principal fons de ceste matière estoit de peur qu' on ne le voulsist maistrier , et entre autres choses en expedicion de ses affaires et matières , soubz couleur de dire que son sens ne fust pas bon.
Quant il eut faict cest espoventement à tous ceulx dont j' ay parlé , il se enquist de l' expedicion du conseil et despeches que on avoit faict en dix ou douze jours , dont avoyent la charge l' evesque d' Alby , son frère , le gouverneur de Bourgongne , le mareschal de Gyé , le seigneur du Lude : car ceulx-là se trouvèrent à l' heure que son mal luy print , et estoient tous logéz soubz sa chambre , en deux petites chambrettes , qu' il y avoit.
Et voulut les lettres qui estoyent arrivées et qui arrivoyent à chascune heure.
On luy monstroit les principalles et je les luy lysoye.
Il faisoit semblant de les entendre , les prenant en sa main et faignoit de les lire , combien qu' il n' eust nulle congnoissance , et disoit quelque mot ou faisoit signe des responses qu' il vouloit qui fussent faictes Nous faisions peu d' expedition en actendant la fin de ceste maladie , car il estoit maistre avecques lequel il failloit charrier droict.
Ceste malladie luy dura environ quinze jours , et revint quant au sens et à la parolle en son premier estat.
Mais il demoura foible et en suspicion de retourner en cest inconvenient ; car , naturellement , il estoit enclin à ne vouloir croire le conseil des medecins.
Dès ce qu' il se trouva bien , il delivra le cardinal Ballue , qu' il avoit tenu quatorze ans prisonnier , et maintes fois en avoit esté requis du siège apostolic et d' ailleurs , et à la fin s' en feït absouldre d' ung bref envoyé par nostre Sainct Père le pape à sa requeste.
Comme ce mal luy print , ceulx qui pour lors estoient avecques luy le tindrent pour mort et ordonnèrent plusieurs mandemens pour rompre une très excessive taille et cruelle , que nouvellement il avoit mise sus par le conseil de monsr des Cordes , son lieutenant en Picardye , pour entretenir vingt mil hommes de pied tousjours paiéz et deux mil cinq cens pyonniers ( et s' appelloyent ces gens icy les gens du camp ) et ordonna avec eulx quinze cens hommes d' armes de son ordonnance pour descendre à pied quant il en seroit besoing.
Aussi feït faire grand nombre de charriotz pour les clorre , de tentes et de pavillons ; et prenoit cecy sur l' ost du duc de Bourgongne ; et coustoit ledict camp quinze cens mil francs l' an.
Quant il fut prest , il l' alla veoir mectre au près du pont de l' Arche en Normandie , en une belle plaine , et y estoyent les six mil Suysses dont j' ay parlé.
Jamais que une foys ne les veït , et s' en retourna à Tours , auquel lieu luy reprint sa maladie.
De rechief perdit la parolle et fut bien deux heures qu' on cuydoit qu' il fust mort ; et estoit en une gallerie , couché sur une paillace , et plusieurs avecques luy.
Monsr du Bouchaige et moy le vouasmes à monsr sainct Claude , et tous les autres qui estoient presens le y vouèrent aussi.
Incontinent la parolle luy revint , et sur l' heure alla par la maison , très foible.
Et fut ceste seconde malladie l' an mil IIIIc quatre vingtz et ung , et alloyt par pays comme devant.
Il fut chez moi à Argenton , où il sejourna ung moys , et y fut fort malade , et de là à Touars , où semblablement fut malade ; et entreprint le voyage de Sainct-Claude , où il avoit esté voué , comme avez ouy.
Il m' avoit envoyé en Savoye , comme il partit de Touars , contre les seigneurs de la Chambre , de Myollent et de Bresse , combien qu' il leur aydoit en secret , pour ce qu' ilz avoyent prins le seigneur des Lys , ou Daulphiné , lequel il avoit mys au gouvernement du duc Philebert , son nepveu.
Et envoya après moy force gens d' armes , que je menoye à Mascon contre monsr de Bresse.
Toutesfois luy et moy nous accordasmes en secret , et print ledict seigneur de la Chambre , couché avec ledict duc , à Thurin en Pyémont , où il estoit , et puis le me feït assavoir.
Et incontinent je feïz retirer les gens d' armes , car il amena le duc de Savoye à Grenoble , où monseigneur le mareschal de Bourgongne , marquis de Rotelin , et moy , l' alasmes recevoir.
Le roy me manda venir à luy à Beaujeu en Beaujoloys , et fuz esbahy de le veoir , tant estoit maigre et deffaict , et me esbahissoye comme il povoit aller par pays , mais son grand cueur le portoit.
2.
Comme le roy , estant en chemin pour aller à Sainct Claude , eut nouvelles de la mort de la princesse de Bourgongne , femme de l' archeduc d' Autriche , et comme il persevera à traicter le mariage de monsr le daulphin et de madame Marguerite de Flandres.
-  Audict lieu de Beaujeu , receüt lectres comme la duchesse d' Autriche estoit morte d' une cheütte de cheval , car elle chevauchoit ung hobin ardent.
Il la feït cheoir et tumba sur une grant pièce de boyz.
Aucuns dient que ce ne fut point la cheütte , mais d' une fièvre.
Quoy qu' il en soit , elle mourut peu de jours après ladicte cheütte , et fut un très grant dommaige pour ses subgectz et amys , pour ce que oncques puis n' eurent bien ne paix : car ce peuple de Gand et autres villes l' avoyent en plus grand reverence que le mary , à cause qu' elle estoit dame du pays.
Et advint ce cas l' an mil quattre cens quattre vingtz deux.
Ledit seigneur me compta ces nouvelles , qui en eut très grant joye.
Et aussi les deux enfans estoient demouréz en la garde des Gantoys , lesquelz il congnoissoit enclins à noyses et divisions contre ceste maison de Bourgongne , et luy sembloit avoir trouvé l' heure , d' autant que le duc d' Autriche estoit jeune , et pour ce qu' il avoit encores père , qui estoit en guerre partout et estoit estrangier , et l' empereur son père extrèmement chiche.
Dès l' heure commença le roy à practiquer les gouverneurs de Gand , par monsr des Cordes et à traicter le mariage de son filz , monsr le daulphin , et de la fille du duc appellée Marguerite , à present nostre royne , et se addressoit - l' on du tout à ung pensionnaire de ladicte ville appellé Guillaume Rin , saige homme et malicieux , et à ung autre appellé Coupinnolle , clerc des eschevins , qui estoit chaussetier et avoit grant credit parmy le peuple , car gens de telle taille le y ont quant ilz sont ainsi desordonnéz.
3.
Comment le roy , au retour de son voyage de Sainct-Claude , s' en alla à Tours , logéz au Plessis , aggravé de maladie , où peu de gens le veoyent , et les suspicions et crainctes où il entra en la fin de ses jours , se voyant maladif , et de la façon comme il se contint audict Plessis.
-  Le roy retourna à Tours.
Et s' enfermoit tellement que peu de gens le veoyent.
Et entra en merveilleuse suspicion de tout le monde et en peine , craignant que l' on ne lui ostast ou diminuast son auctorité ; reculla toutes gens de luy qu' il avoit accoustuméz , et les plus prochains qu' il eust jamais , sans riens leur oster ; et allèrent en leurs offices et charges ou en leurs maisons ; mais cecy ne dura guères , car il ne vesquit point longuement et feït de bien estranges choses , dont ceulx qui ne le congnoissoient le tenoient à devié de sens ; mais ne le congnoissoient.
Quant à estre suspicionneux , tous grandz princes le sont , et par especial les saiges et ceulx qui ont eu beaucoup d' ennemys et offensé plusieurs , comme avoit cestuy-cy.
Davantaige , il sçavoit bien n' estre point aymé de grandz personnages de ce royaulme ny de beaucoup de menuz , et si avoit plus chargé le peuple que jamais roy ne feït , combien qu' il eust bon vouloir le descharger , comme j' ay dit ; mais il devoit commancer plus tost.
Le roy Charles VIIe fut le premier ( par le moyen de plusieurs saiges et bons chevaliers , qui luy avoyent aydé et servy en sa conqueste de Normandie et Guyenne , que les Angloys tenoient ) , lequel gaigna ce point que de imposer tailles en son pays et à son plaisir , sans consentement des Estatz de son royaume.
Et pour lors y avoit grant matière , tant pour garnyr les pays conquis que pour departir les gens de compaignye qui pilloyent le royaulme.
Et à ceci se consentirent les seigneurs de France pour certaines pensions qui leur furent promises pour les deniers que on levoit en leurs terres.
Si ce roy eust tousjours vescu et ceulx qui estoyent lors avecques luy en son conseil , il eust fort avancé à ceste heure.
Mais à ce qui est advenu et adviendra , il chargea fort son ame et celles de ses successeurs , et mist une cruelle playe sur son royaume , qui longuement seignera , et une terrible bride de gens d' armes de soulde qu' il institua à la guyse des seigneurs d' Italye.
Ledict roy Charles VIIe levoit , à l' heure de son trespas , XVIIIc mil francs en toutes choses sur son royaulme , et tenoit environ XVIIc hommes d' armes d' ordonnance pour tous gens d' armes , et ceulx là en bonne justice à la garde des provinces de son royaulme , qui de long temps avant sa mort ne chevaulchèrent par ledict royaulme , laquelle chose estoit grand repoz au peuple.
A l' heure du trespas du roy nostre maistre , il tenoit XLVIIc mil francs ; d' hommes d' armes , quelque quattre ou cinq mil gens de pied , tant pour le camp que mortes payes , plus de vingt cinq mil.
Ainsi ne se fault esbahir s' il avoit plusieurs pensées et imaginations et s' il pensoit de n' estre point bien voulu , combien que de ceulx qu' il avoit nourriz et qui avoyent receü bien de luy , de ceulx-là eust - il trouvé ung grand nombre qui pour la mort ne luy eussent faict faulte.
Premier , il n' entroit guères de gens dedans le Plesseïz du Parc , qui estoit le lieu où il se tenoit , fors les gens domestiques et les archiers , dont il en avoit quatre cens qui , en bon nombre , faisoient chascun jour le guet et se promenoyent par la place et gardoyent la porte.
Nul seigneur ne grand personnage ne logeoit dedans ne y entroit guères compaignye de grans seigneurs.
Nul n' y venoit que monsr de Beaujeu , de present duc de Bourbon , qui estoit son gendre.
Tout à l' environ de la place du Plesseïz il feït faire ung treilliz de gros barreaux de fer et planter dedans la muraille des broches de fer ayans plusieurs poinctes , comme à l' entrée par où l' on eust peü entrer aux fosséz.
Aussi feït faire quattre moyneaulx tout de fer bien espès en lieu par où l' on povoit tirer à son aise , et estoit chose bien triumphant , qui cousta plus de vingt mil francs.
Et à la fin il meïst quarante arbalestriers qui , jour et nuyct , estoient en ce fossé , avec commission de tyrer à tout homme qui en approcheroit de nuyct , jusques à ce que la porte seroit ouverte le matin.
Il luy sembloit davantaige que ses subjectz estoient ung peu chatoulleux à entreprendre auctorité , quant ilz verroient le temps.
A la vérité , il fut quelques parolles entre aucuns d' entrer en ce Plesseïs et despescher les choses selon leur advis , pour ce que riens ne se despeschoit , mais ilz ne le osèrent entreprendre , dont ilz feïrent saigement , car il y avoit bien pourveü.
Il changeoit souvent de varletz de chambre et de toutes autres gens , disant que la crainte de luy et l' estime seroit entretenue par faire ainsi choses nouvelles.
Pour auctorité tenoit leans ung homme ou deux auprès de luy , gens de petite condicion et assez mal renomméz et à qui il povoit bien sembler , s' ilz estoient saiges , que dès ce qu' il seroit mort que ilz seroient desappointéz de toutes choses , pour le moins qui leur en pourroit advenir.
Ainsi leur advint.
Ceulx-là ne luy rapportoient riens de quelque chose qu' on leur escripvist ne mandast , de quelque affaire que ce fust , s' il ne touchoit à la preservation de l' Estat et deffence du royaulme , car de toutes autres choses ne luy challoit.
Il estoit pour ce temps en paix ou en trèves à chascun.
A son medecin donnoit tous les moys dix mil escuz , lequel medecin receüt en cinq moys cinquante quatre mille escuz.
A Dieu et aux sainctz remettoit son esperance de vie , congnoissant qu' il ne povoit guères durer sans miracle , et , à l' exemple que Nostre Seigneur alongea à quelque roy la vie , tant par son humilité et repentance que à la prière de quelque sainct prophète , nostre dict roy , qui en humilité passoit tous aultres princes du monde , chercheoit aucun religieux ou homme de bonne vie qui vesquit austèrement , afin qu' il fust moyen entre Dieu et luy de luy alonger ses jours ; et de tous les coustéz du monde on luy en nommoit.
Vers plusieurs envoya.
Aulcuns vindrent parler à luy , ausquelz il ne parloit que de cest alongement de vie.
La pluspart respondirent saigement , disant n' avoir point ceste puissance.
De grandes offrandes faisoit et trop , à l' advis de l' arcevesque de Tours , homme de saincte et bonne vie , cordelier et cardinal , lequel , avec plusieurs aultres choses , luy escripvit qu' il luy vouldroit myeulx hoster l' argent aux chanoynes des eglises , où il faisoit ses grans dons , et le departir aux povres laboureurs et aultres qui paient ces grans tailles , que de lever sur ceulx-là pour le donner aux riches eglises et aux riches chanoynes où il le donnoit.
Et monta bien en ung an ses veuz et ses offrandes et reliquaires qu' il donna et chasses , comprins la grisle d' argent de Saint-Martin de Tours , qui pesoit près de dix huict marcs d' argent , et la chasse monseigneur sainct Eutroppe de Xainctes et autres reliquaires qu' il donna à Coulongne , aux Trois Rois , à Nostre Dame d' Ez , en Almaigne , à Sainct-Servés d' Utrecht , la chasse sainct Bernardin à l' Aquille , au royaume de Naples , et les calices d' or envoyéz à Sainct-Jehan de Latran , à Rome , et plusieurs aultres presens d' eglise , tant d' or que d' argent , en son royaulme , le tout se monta bien sept cens mille francs.
De terres donna grand quantité aux eglises ; mais ce don de terres n' a point tenu.
Aussy il en y avoit trop.
CHAPITRE VII François de Paule auprès de Louis XI Entre les hommes renomméz de dévotion , il envoya querir ung homme en Calabre appellé frère Robert.
Le roy l' appelloit  « le sainct homme »  , pour sa saincte vie ; en l' honneur duquel le roy de present fist ung monastère au Plesseïz du Parc , en recompense de la chappelle près du Plesseïs , au bout du pont.
Ledict hermite , en l' aage de douze ans , s' estoit mis soubz ung roc où il estoit demouré jusques en l' aage de quarante troys ans ou environ et jusques à l' heure que le roy l' envoya querir par ung sien maistre d' hostel en la compaignye du prince de Tarente , filz du roy de Napples ; car il ne vouloit partir sans le congié du pape ne de son roy , qui estoit sens à ceste simple personne , et avoit faict deux eglises au pays des Mores.
Il n' avoit mangé , ny n' a encores depuis qu' il se mist en ceste estroicte vie , ne chair ne poisson , oeufz , letaiges ne nulle gresse , et ne pense jamais avoir veü homme vivant de si saincte vie ne où il semblast myeulx que le Sainct Esperit parlast par sa bouche , car il estoit lectré , et si n' avoit jamais esté à l' escole.
Vray est que sa langue italienne luy aydoit.
Ledit hermite passa par Napples honnoré et visité autant que ung grant legat apostolique , tant du roy de Napples que de ses enfans , et parloit avec cela comme ung homme nourry en court.
De là passa par Romme , visité de tous les cardinaulx.
Il eut audience avec le pape par trois foiz seul à seul , assis auprès , en belle chaire , l' espace de trois ou quattre heures à chascune fois , qui estoit grand honneur à si petit homme , respondant si saigement que chascun s' en esbahyssoit.
Luy accorda nostre Sainct Père faire ung ordre appellé les hermites Sainct-Françoys.
De là vint devers le roy , honnoré comme si ce eust esté le pape , se mectant à genoulz devant luy , luy priant prier Dieu pour luy , affin qu' il luy pleüst allonger sa vie.
Il respondoit ce que saige homme devoit respondre.
Je l' ay maintes fois oý parler devant le roy qui est de present , où estoient tous les grands du royaulme , et encores puis deux moys ; mais il sembloit qu' il fust inspiré de Dieu des choses qu' il disoit et remonstroit : car autrement n' eust sceü parler des choses dont il parloit.
Il est encores vif , par quoy se pourroit bien changer ou en myeulx ou en pis , et pour ce m' en tais.
Plusieurs se mocquoyent de la venue de cest hermite , qu' ilz appelloient sainct homme , mais ilz n' estoient point informéz des pensées de ce saige roy , ny ne sçavoyent les choses qui luy donnoyent l' occasion.
Nostre roy estant en ce Plesseïz avec peu de gens , sauf archiers , et en ses suspicions dont j' ay parlé , à quoy il pourveoyt bien , car il ne laissoit nul en la ville de Tours ne aux champs dont il eust suspicion qu' il ne le feïst retirer loing de luy , mais par archers les en faisoit aller et conduyre.
De nulle matière on ne luy parloit que des grandes qui luy touchoyent.
Il sembloit , à le veoir , myeulx homme mort que vif , tant estoit maigre , ne jamais homme ne l' eust creü.
Il se vestoit richement , ce que jamais n' avoit accoustumé paravant , et ne portoit que robbes de satin cramoisy fourrées de bonnes martres , et en donnoit assez qu' il envoyoit sans demander , car nul ne luy en eust osé demander.
Il faisoit d' aspres pugnitions pour estre crainct , et de peur de perdre obeyssance , car ainsi le me deïst luy-mesmes.
Il remuoit offices et cassoit gens d' armes , rongnoit pensions et en ostoit de tous poinctz , et me dist peu de jours avant sa mort qu' il passoit temps à faire et à desfaire gens.
Et faisoit plus parler de luy parmi le royaulme qu' il n' avoit jamais faict , et le faisoit de paour qu' on ne le tint pour mort ; car , comme j' ay dit plusieurs fois , peu de gens le veoyent , mais , quant l' on oyoit parler des oeuvres qu' il faisoit , chascun en avoit doubte et ne povoit - l' on à peine croire qu' il fust malade.
Hors le royaulme envoyoit gens de tous costéz pour entretenir ce mariage d' Angleterre , et les payoit bien de ce qu' il leur donnoit , tant le roy Edouard que les particuliers.
En Espaigne , avoit toutes parolles d' amytié et d' entretenement , et tousjours presens par tout.
De tous costéz faisoit achapter ung bon cheval ou une mulle , quoy qu' il luy coustast ; mais ce estoit ès pays où il vouloit qu' on le cuydast sain , car ce n' estoit point en ce royaume.
De chiens , en envoyoit querir partout : en Espaigne des allans , en Bretaigne des petites levrètes , levriers , espaigneulx , et les achaptoit chier ; en Valence , de petiz chiens veluz qu' il faisoit achapter plus cher que les gens ne les vouloyent vendre.
En Cecille envoyoit querir quelque mulle , especiallement à quelque officier du pays , la payant au double ; à Napples , des chevaulx , et bestes estranges de tous costéz , comme en Barbarye une espèce de petitz loups qui ne sont point plus grandz que petitz renardz , et les appelloit adiz.
Au pays de Danemarch envoyoit querir deux sortes de bestes : les ungs s' appelloient hellez et sont de corsaige de cerf , grandz comme buffles , les cornes courtes et grosses ; les autres s' appelloient rangiers , qui sont de corsaige et de couleur de daim , sauf qu' elles ont les cornes beaucoup plus grandes ; car j' ai vu rangier porter cinquante quatre cors.
Pour avoir six de chascune de ces bestes , donna aux marchans IIIIm cinq cens florins d' Allemaigne.
Quant toutes ces choses luy estoient amenées , il n' en tenoit conte ne la pluspart des foiz ne parloit point à ceulx qui les amenoyent.
Et , en effect , il faisoit tant de choses semblables , qu' il estoit plus crainct de ses voysins et de ses subjectz qu' il n' avoit jamais esté , car aussi c' estoit sa fin , et le faisoit pour ceste cause.
CHAPITRE VIII Comment le mariage fut traicté et conclud de monsr le daulphin et de madame Marguerite de Flandres , et comme elle fut amenée en France.
Pour retourner au principal de nostre propoz et à la principalle conclusion de tous ces Memoires , fault venir à la conclusion du traicté du mariage faict entre le roy qui est de present , lors appellé monsr le daulphin , et de la fille du duc et duchesse d' Autriche , et par la main des Gantoys , au grand desplaisir du roy Edouard d' Angleterre , qui lors se tint pour deceü de l' esperance du mariage de sa fille avec monsr le daulphin , à present roy de France , lequel mariage luy et la royne sa femme avoient plus desiré que toutes les choses du monde , et jamais n' avoient voulu croire homme qui les advertist du contraire , fust leur subgect ou aultre ; car le conseil d' Angleterre luy avoit faict plusieurs remonstrances à l' heure que le roy conqueroit la Picardye , qui estoit près de Calaix , et luy disoyent que , quant il auroit conquis cela , il pourroit bien essayer de conquerir Calaix et Guynes.
Autant luy en disoyent les embassadeurs qui continuellement estoient en Angleterre , de par les duc et duchesse d' Autriche , et les Bretons et autres , mais de tout ce ne croyoit riens.
Mon oppinion est qu' il ne luy procedoit point tant d' ignorance comme il faisoit d' avarice , et pour ne perdre point cinquante mil escuz que le roy luy donnoit ne pareillement de ne laisser point ses ayses ne ses plaisirs , où il estoit fort adonné.
Sur le faict de ce mariaige se tint conseil une journée à Hallatz en Flandres , et y estoit le duc d' Autriche , à present roy des Romains , et gens deputéz de par les troys Estatz de Flandres , Brabant et autres pays appartenans audit duc et à ses enfans.
La feïrent les Gantoys plusieurs choses contre le vouloir dudict duc , comme de bannyr gens , d' en oster de auprès son filz , et puis luy dirent le vouloir qu' ilz avoyent que ce mariaige dont j' ay parlé se fist pour avoir paix , et le luy feïrent accorder , voulsist ou non.
Il estoit fort jeune , mal pourveü de gens de grant sens ; car le tout en ceste maison de Bourgongne estoit mort ou tourné des nostres , ou peu s' en failloit : j' entendz de grandz personnaiges ne qui l' eussent sceü conseiller et ayder.
De son costé , il estoit venu mal accompaigné.
Et puis , pour avoir perdu sa femme , qui estoit princesse du pays dessusdict , il n' osoit parler si audacieusement qu' il avoit fait d' autres foys.
Et , pour abbreger ce propoz , le roy en fut adverty par le seigneur des Cordes , lequel en fut très joyeux.
Et fut prins le jour de luy amener sa fille à Hedyn.
Peu de jours avant , et en l' an IIIIc IIIIxx et ung , avoit esté baillé Ayre audict seigneur des Cordes par le seigneur de Cohen , du pays d' Artoys , pour une somme d' argent , lequel la tenoit pour le duc d' Autriche et pour le seigneur de Bèvres , son capitaine , ville très forte assise en Artoys , qui ayda bien aux Flamans à avancer l' oeuvre , car elle est à l' entrée de leur pays.
Et , combien qu' ilz voulsissent la diminution de leur prince , si ne l' eussent - ilz point voulu à leurs frontières ne le roy si très près d' eulx.
Accordées ces choses comme j' ay dit , vindrent devers le roy les embassadeurs de Flandres et Brabant.
Mais tout dependoit de ceulx de Gand , à cause de leur force et qu' ilz avoyent les enfans en leurs mains et aussy les premiers prestz à commancer la noyse.
Aussi y vindrent aucuns chevaliers pour le roy des Romains , jeunes comme luy et mal conseilléz , pour la pacification de leur pays.
Messire Jehan des Bergues en estoit l' ung et messire Baudouyn de Launay l' autre , et quelque secretaire.
Le roy estoit jà fort bas et à grand peyne se vouloit laisser veoir et feït grand dificulté de jurer les traictéz faictz en ceste matière ; mais c' estoit pour n' estre point veü.
Toutesfois il les jura.
Ilz luy estoyent avantaigeux , car il avoit plusieurs foys voulu le mariage et ne vouloit que la conté d' Artoys ou celle de Bourgongne , l' une des deux , et messrs de Gand ( ainsi les appelloit - il ) les luy feïrent bailler toutes deux , et celles de Charroloys , de Masconnoys et d' Auxonnoys.
Et s' ilz luy eussent peü faire bailler celles de Haynault et de Namur et tous les subjectz de ceste maison , qui sont de la langue française , ilz l' eussent voulentiers faict pour affoyblir leurdict seigneur.
Le roy nostre maistre estoit bien saige et entendoit bien ce que c' estoit que de Flandres et que ung conte dudict pays , sans avoir le pays d' Artoys , qui est assis entre le roy de France et eulx , est comme leur bride , car il s' en tire de bonnes gens de guerre pour les ayder à chastier quant ilz faisoyent les folz et , pour ce , en ostant audict conte de Flandres ledict pays d' Artoys , il le laissoit le plus pouvre seigneur du monde et sans avoir obeissance , sinon au plaisir de ceulx de Gand.
Et de ceste ambassade dont j' ay parlé estoient les principaulx Guillaume Rin et Coppenol , le gouverneur de Gand , dont j' ay parlé cy-dessus.
Retournée que fut ceste embassade , fut amenée à Hedin , entre la main de monsr des Cordes , ladicte fille ; et fut l' an IIIIxx et troys.
Et l' amena madame de Ravastin , fille bastarde du feu duc Philippes de Bourgongne , et la receürent monsr et madame de Bourbon qui sont de present , le seigneur d' Albret et autres pour le roy ; la menèrent à Amboyse , où monsr le daulphin estoit.
Si le duc d' Autriche l' eust peü oster à ceulx qui la menoyent , il l' eust voulentiers faict avant qu' elle saillist de sa terre ; mais ceulx de Gand l' avoyent bien accompaignée.
Et aussi il avoit commancé à perdre toute obeissance.
Et se joignirent beaucoup de gens avec ceulx de Gand , pour ce qu' ilz tenoyent le filz entre leurs mains et estoient et mectoient avec luy qui leur plaisoit.
Et entre autres se tenoit le seigneur de Ravastin , frère au duc de Clèves , principal gouverneur dudict enfant , appellé le duc Philippes , qui vit encores , actendant grant succession , si Dieu luy preste longue vie.
Quiconques eust joye de ce mariage , il despleüt au roy d' Angleterre amèrement , car il le tint à grand honte et mocquerie , et se doubtoit bien d' avoir perdu sa pension que le roy luy donnoit , ou tribut que l' appelloyent les Angloys.
Et eut craincte que le mespris ne luy en fust grand en Angleterre et que cela fust cause de rebellion contre luy , et par especial pour ce qu' il n' avoit voulu croyre conseil.
Et si veoit le roy bien enforcy et près de luy ; dont il print le dueil si grand que , dès ce qu' il en sceüt les nouvelles , il tomba malade et bien tost après mourut , aucuns dient d' ung quaterre.
Quoy que ce soit , la douleur qu' il eut dudict mariage fut cause de la malladie dont il mourut en briefz jours.
C' est grand faulte à ung prince d' estimer plus son oppinion que de plusieurs , et cela leur donne aucunes fois de grans douleurs et pertes qui ne se peuent recouvrer.
Et fut ledict trespas l' an mil quattre cens quattre XX et troys , ou moys d' avril.
Dès l' heure que ledict roy fut mort , le roy nostre maistre en fut adverty ; et n' en feït nulle joye quant il le sceüt.
Et peu de jours après , receüt lettres du duc de Clocestre qui s' estoit fait roy d' Angleterre , et se signoit Richard , lequel avoit faict mourir les deulx filz du roy Edouart , son frère.
Ledict roy Richard requeroit l' amytié du roy et croy qu' il eust bien voulu avoir ceste pension dessusdicte , mais le roy ne voulut respondre à ses lettres ne oyr le messaige et l' estima très cruel et mauvais : car , après le trespas dudit roy Edouart , ledict duc de Clocestre avoit faict hommaige à son nepveu comme à son roy et souverain seigneur ; et incontinent commist ce cas et , en plain parlement d' Angleterre , feït degrader deux filles dudict Edouard et declairer bastardes , sous coulleur qu' il prouva , par ung evesque de Bas en Angleterre , qui autresfoys avoit eu grand credit avec ledict roy Edouard , et puis le desappointa et le tint en prison , puis après le ransonna d' une somme d' argent.
L' evesque dessusdit disoit que ledit roy Edouard avoit promys foy de mariage à une dame d' Angleterre ( qu' il nommoit ) pour ce qu' il en estoit amoureux , pour en avoir son plaisir , et en avoit faict la promesse en la main dudict evesque.
Et sur ceste promesse couchat avec elle , et ne le faisoit que pour la tromper.
Toutesfois , telz jeux sont bien dangereux : tesmoing ces enseignes.
J' ay veü beaucoup de gens de court que , s' il leur fust advenu une bonne adventure qui leur eust pleü , en tel cas ilz ne l' eussent point perdue par faulte de promettre.
Et ce mauvais evesque garda ceste vengeance en son cueur par adventure vingt ans.
Mais il luy en mescheüt ; car il avoit ung filz qu' il aymoi fort , à qui ledict roy Richard vouloit faire de grandz biens et luy faire espouser l' une de ces deux filles degradées de leurs dignitéz , laquelle à present est royne d' Angleterre et a de beaulx enfans.
Ledit filz estoit en ung navyre de guerre par le commandement du roy Richard , son maistre.
Il fut prins en ceste coste de Normandie et , par le debat de ceulx qui le prindrent , fut amené en parlement et mys au Petit Chastellet à Paris , et y fut tant qu' il y mourut de fain et de povreté.
Le roy Richard ne le porta pas loing ne le duc de Boucquignant qui avoit faict mourir les deux enfans.
Car encontre ce roy Richard esleva Dieu ung ennemy , tout en ung instant , qui n' avoit ne croix ne pille ne nul droit , comme je croy , à la couronne d' Angleterre ne riens estimé , sauf que sa personne estoit et est honneste ; et avoit beaucoup souffert : car la pluspart de sa vie avoit esté prisonnier , et mesmement en Bretaigne , ès mains du duc Françoys ( qui l' avoit bien traicté pour prisonnier ) , de l' aage de dix huyt ans : lequel , avec peu d' argent du roy et quelque trois mil hommes prins en Normandie et des plus meschantz que l' on peüst trouver , passa en Galles , où se vint joindre son beau père le seigneur de Stanlay avec bien XXV mil Angloys.
Au bout de troys ou quatre jours se rencontra avec ce cruel roy Richard , lequel fut tué sur le champ et cestuy-cy couronné , qui encores aujourduy règne Ailleurs ay parlé de ceste matière , mais il servoit encores d' en parler icy , et par especial pour monstrer comme Dieu a payé contant en nostre temps telles cruautéz sans attendre.
Maintes autres en a pugny oudict temps , qui les sçauroit toutes racompter.
CHAPITRE IX Icy retourne a parler du roy , qui estoit au Plesseïz fort mal de sa personne , et comme il envoya querir monsr le daulphin son filz pour le veoir et parler a luy et comme il envoya querir la saincte ampolle a Reims.
Or doncques , accomply ce mariage de Flandres , que le roy avoit fort desiré , et tenant les Flamans à sa poste , Bretaigne , à qui il portoit grand hayne , en paix avecques luy ( mais il les tenoit en grant paour et en grant craincte pour le grand nombre de gens d' armes qu' il tenoit logéz en leurs frontières ) , Espaigne estoit à repoz avec luy et ne desiroyent les roy et royne d' Espaigne sinon amytié , et il les tenoit en doubte et despense , à cause du pays de Roussillon , qu' il tenoit de la maison d' Arragon , qui luy avoit esté baillée par le roy Jehan d' Arragon , père du roy de Castille qui regne de present , en gaige et par aucunes condicions qui encores ne sont vuydées.
Touchant les puissances d' Ytalye , ilz le vouloyent pour amy et avoyent quelque confederation avec luy , et souvent luy envoyoient leurs embassadeurs.
En Allemaigne avoit les Suysses luy obeissans comme ses subgectz.
Les roys d' Escosse et de Portugal estoient ses allyéz.
Partye de Navarre faisoit ce qu' il vouloit.
Ses subgectz trembloyent devant luy.
Ce qu' il commandoit estoit incontinent accomply sans nulle difficulté ne excusation.
Touchant les choses que l' on pensoit necessaires pour sa santé , de tous les costéz du monde lui estoyent envoyées.
Le pape Sixte , dernier mort , estant informé que par devotion le roy desiroit avoir le corporal sur quoy chantoit monsr sainct Pierre , tantost le luy envoya , avec plusieurs autres relicques , lesquelles luy furent renvoyées.
La saincte ampolle qui est à Reims , qui jamais n' avoit esté remuée de son lieu , luy fut apportée jusques en sa chambre au Plesseïz , et estoit sur son buffet à l' heure de sa mort.
Son intention estoit d' en prendre semblable unction qu' il en avoit prins à son sacre , combien que beaucop de gens cuydoyent qu' il s' en voulsist oyndre tout le corps : ce qui n' est pas vraysemblable , car ladicte saincte ampolle est fort petite et n' y a pas grant matière dedans.
Je la veïz à l' heure dont j' ay parlé , et aussy quant ledict seigneur fut mys en terre à Nostre-Dame de Clery.
Le Turcq , qui règne aujourduy , luy envoya ung ambassadeur , qui vint jusques à Rhive en Provence.
Mais ledict seigneur ne le voulut point ouyr ne qu' il vint plus avant.
Ledict ambassadeur luy apportoit ung grand rolle de relicques , lesquelles estoyent encores à Constantinople , entre les mains dudict Turcq , et les offroit au roy avec grant somme d' argent , pourveü que ledict seigneur voulsist bien faire garder le frère dudict Turcq , lequel estoit en ce royaume , entre les mains de ceulx de Roddes.
A present est à Romme entre les mains du pape.
Par toutes ce choses dessusdictes , se peult congnoistre le sens et grandeur de nostre roy et comme il estoit estimé et honoré par le monde et comme les choses spirituelles de devotion et de religion estoyent employées pour luy allonger la vie , ainsi que les choses temporelles.
Toutesfois le tout n' y feït riens , et faillut qu' il passast par là ou les autres sont passéz.
Quelque grace luy feït Dieu , car comme il l' avoit créé plus saige , plus liberal et plus vertueux en toutes choses que les autres princes qui regnoyent avec luy et de son temps et qui estoyent ses ennemys et voysins , avec ce qu' il les passa en toutes choses , aussi les passa - il en longueur de vie , mais ce ne fut de guères : car le duc de Bourgongne Charles , la duchesse d' Autriche sa fille , le roy Edouard et le duc Galeace de Millan , le roy Jehan d' Arragon , tous ceulx-là estoient mortz peu d' années paravant ; et de la duchesse d' Autriche , du roy Edouard et de luy n' y eust comme riens à dire.
En tous avoit du bien et du mal , car ilz estoient hommes ; mais sans user de nulle flaterie , en luy avoit trop plus de choses appartenans à office de roy et de prince que en nul des autres.
Je les ay presque tous veüz et sceü qu' ilz sçavoyent faire ; par quoy ne devyne point.
CHAPITRE X Les derniers moments de Louis XI 1.
Louis XI et le dauphin.
-  En cest an IIIIc IIIIxx et deux , voulut le roy veoir monsr le daulphin son filz , lequel n' avoit veü plusieurs années avoit , car il craignoit qu' il fust veü de plusieurs gens , tant pour la santé de l' enfant que de paour qu' on le tirast hors de là , et que , soubz umbre de luy , quelque assemblée se feïst en son royaume.
Car ainsi avoit - il esté faict de luy contre le roy Charle septiesme , son père , à l' heure qu' il n' avoit que treize ans , par aulcuns seigneurs du royaulme , et se appella ceste guerre la Praguerie ; mais cela ne dura guaires et ne fut que ung debat de court.
Entre toutes choses recommanda à son filz , monsr le daulphin , aucuns serviteurs et luy commanda expressément ne changer aucuns officiers , luy alleguant que , quant le roy Charles VIIe , son père , alla à Dieu et que luy vint la coronne , il desappointa tous les bons et notables chevalliers du royaume et qui avoyent aydé et servy sondict père à conquerir Normandie et Guyenne et chasser les Angloys hors du royaume et à le remectre en paix et bon ordre , car ainsi le trouva - il et bien riche : dont il luy en estoit très mal prins , car il en eut la guerre appellée le Bien public , dont j' ay parlé ailleurs , qui cuyda estre cause de luy oster la couronne.
2.
Comment le roy tumba malade de la maladie dont il mourut , des choses qu' il ordonna en sa maladie et de son trespas , avec aucuns notables incidens que faict l' acteur bien dignes d' estre leüz et entenduz.
-  Bien tost après que le roy eut parlé à monsr le daulphin son filz et achevé ce mariage dont j' ay parlé , luy print la maladie dont il partit de ce monde , par ung lundy et dura jusques au samedy ensuyvant , penultime d' aoust mil quattre cens quattre vingtz et troys.
Et estoye present à la fin de la maladie , par quoy en veulx dire quelque chose.
Dès ce que le mal le print , perdit la parolle , comme autres fois avoit faict ; et , quant elle luy fut revenue , se sentit plus foible que jamais n' avoit esté , combien que , paravant , l' estoit tant que à grand peine povoit - il mectre la main jusques à la bouche et estoit tant maigre et tant desfaict qu' il en faisoit pitié à tous ceulx qui le veoyent.
Ledit seigneur se jugea mort et sur l' heure envoya querir monseigneur de Beaujeu , mary de sa fille , à present duc de Bourbon , et luy commanda aller au roy son filz , qui estoit à Amboyse ( ainsi l' appella - il ) , en luy recommandant le roy sondict filz et ceulx qui l' avoyent servy et luy donna toute la charge et gouvernement dudict roy , luy commanda que aucunes gens n' en approchassent et luy dit plusieurs bonnes causes et notables.
Et si en tout ledit seigneur de Beaujeu eust observé son commandement ou en partye ( car il y eut quelque commandement extraordinaire et qui n' estoit de tenir ) , mais que en la generalité il les eust gardées , je croy que ce eust esté le prouffit de ce royaume et le sien particulier , veü les choses advenues depuis.
Après , envoya le chancellier et toute sa sequelle porter les seaulx du roy son filz.
Luy envoya aussi partye des archiers de la garde et cappitaine et toute sa vennerie et fauconnerie et toutes autres choses.
Et tous ceulx qui le venoyent veoir , les envoyoit à Amboyse devers le roy ( ainsi l' appelloit - il ) , leur priant le bien servir.
Et par tous luy mandoit quelque chose , et par especial par Estienne de Vers , lequel avoit nourrry ledit roy nouveau et servy de premier varlet de chambre , et l' avoit desjà fait le roy , nostre maistre , bailly de Meaulx.
La parolle jamais ne luy faillit depuis qu' elle luy fut revenue ne le sens ne jamais ne l' eut si bon : car incessamment se vuydoit , qui luy ostoit toutes fumées de la teste.
Jamais en toute sa maladie ne se plaignit , comme font toutes sortes de gens quant ilz sentent mal.
Au moins suys - je de ceste nature , et en ay veü plusieurs autres , et aussi l' on dit que le plaindre allège la douleur.
CHAPITRE XI Mort de Louis XI Incessamment disoit quelque chose de sens ; et dura sa maladie , comme j' ay dit , depuis le lundi jusques au samedy au soir.
Sur ce , je veulx faire comparaison des maulx et douleurs qu' il a faict souffrir à plusieurs à ceulx qu' il a souffertz avant mourir , pour ce que j' ay esperance qu' ilz l' auront mené en paradis et que ce aura esté partye de son purgatoire : et s' ilz n' ont esté si grandz ni si longz comme ceulx-là qu' il a faict souffrir à plusieurs , aussi avoit autre et plus grant office en ce monde que ilz n' avoyent.
Et si n' avoit jamais souffert de personne , mais tant a esté obéy qu' il sembloit que toute l' Europe ne fust faicte que pour luy porter obeyssance ; par quoy ce petit qu' il souffroit contre sa nature et acoustumance luy estoit plus grief à porter.
Toujours avoit esperance en ce bon hermite qui estoit au Plessis , dont j' ay parlé , qu' il avoit faict venir de Calabre , et incessamment envoyoit devers luy , disant que , s' il vouloit , qu' il luy allongeroit bien la vie ; car nonobstant toutes les ordonnances qu' il avoit faictes de ceulx qu' il avoit envoyéz devers monseigneur le daulphin , son filz , si luy revint le cueur , et avoit bien esperance d' eschapper.
Et si ainsi fust advenu , il eust bien departy l' assemblée qu' il avoit envoyée à Amboyse à ce nouveau roy.
Et pour ceste esperance qu' il avoit audict hermite , fut advisé par certain theologien et autres que on luy diroit qu' il se abusoit et que en son faict n' y avoit plus d' esperance que à la misericorde de Dieu et que à ces parolles se trouveroit present son medecin , maistre Jacques Cothier , en qui il avoit toute esperance et à qui chascun moys donnoit dix mil escuz , esperant qu' il luy allongeast la vie.
Et fut prinse ceste deliberation par maistre Olivier et ledict maistre Jacques , medecin , affin que de tous pointz il pensast en sa conscience et qu' il laissast toutes autres pensées et ce sainct homme en qui il se fyoit.
Et tout ainsy comme il les avoit haulséz et trop à coup et sans propoz en estat plus grand qu' il ne leur appartenoit , aussi tout de mesmes prindrent charge sans craincte de dire chose à ung tel prince qu' il ne leur appartenoit pas ny ne gardèrent la reverence et humilité qu' il appartenoit au cas , comme eussent faict ceulx qu' il avoit de longtemps nourriz et lesquelz , peu par avant , il avoit eslongnéz de luy pour ses imaginations.
Mais tout ainsi que à deux grans personnaiges qu' il feït mourir de son temps , dont de l' ung feït conscience à son trespas et de l' autre non ( ce fut le duc de Nemours et conte de Sainct Pol ) , ausquelz fut signiffié la mort par commissaires depputéz de ce faire , lesquelz en briefz motz leur declairèrent leurs sentences et baillèrent confesseur pour disposer de leurs consciences en peu d' heure qui leur fut baillée à ce faire , tout en pareil signiffièrent les troys dessusdictz à nostre roy la mort en briefves parolles et ruddes , disans :  « Sire , il fault que nous nous acquictons.
N' ayez plus d' esperance en ce sainct homme ny en autre chose , car seürement il est faict de vous ; et , pour ce , pensez en vostre conscience , car il n' y a nul remède.
»  Et chascun dist quelque mot assez brief , ausquelz il respondit :  « J' ay esperance que Dieu m' aydera , car par adventure je ne suis pas si malade comme vous pensez.
»  Quelle douleur luy fut de oýr ceste nouvelle et ceste sentence !  Car oncques homme ne craignit tant la mort ny ne feït tant de choses pour y cuyder mectre remedde.
Et avoit , tout le temps de sa vie , prié à ses serviteurs et à moy que , si on le veoit en necessité , que l' on ne luy dist point et que l' on l' esmeüst seullement à se confesser sans luy prononcer ce cruel mot de la mort ; car , il luy sembloit , n' avoit pas cueur pour ouyr une si cruelle sentence.
Toutesfois , il l' endura vertueusement et toutes autres choses jusques à la mort et plus que nul homme que j' aye jamais veü mourir.
A son filz , qu' il appelloit roy , manda plusieurs choses ; et se confessa très bien et dist plusieurs oraisons servans à propoz , selon les sacremens qu' il prenoit , lesquelz luy-mesmes demanda.
Et , comme j' ay dit , parloit aussi sec comme si jamais n' eust esté malade , et parloit de toutes choses qui povoyent servir au roy son filz.
Dist , entre autres choses , qu' il vouloit que le seigneur des Cordes ne bougeast d' avec le roy son filz de six moys et que on le priast de ne mener nulle practique sur Callaix ne ailleurs , disant qu' il estoit conclud avec luy de conduyre telles entreprises , et à bonne intention pour le roy et pour le royaulme , mais qu' elles estoient dangereuses , et par especial celles de Callaix , de paour d' esmouvoir le Anglois.
Et vouloit sur toutes choses que , après son trespas , on tint le royaume en paix cinq ou six ans , ce que jamais n' avoit peü souffrir en sa vie.
Et , à la verité , le royaume en avoit besoing ; car , combien qu' il fust grant et estendu , si estoit - il bien maigre et paouvre , et , par especial , les passaiges des gens d' armes qui se remuoyent d' ung pays en l' autre , car ilz l' ont faict depuys et beaucoup pis.
Il ordonna qu' on ne print point de debat en Bretaigne et que on laissast vivre le duc Françoys en paix et sans lui donner doubtes ne crainctes , et semblablement tous les voysins du royaume , affin que ledict roy son filz et ledict royaulme peüssent demourer en paix jusques à ce que ledit roy fut grand et en aage pour en disposer à son plaisir.
Pour ce que , en ung article precedent , j' ay commencé à faire comparaison des maulx qu' il avoit faict souffrir à aucuns et à plusieurs qui vivoyent soubz luy et en son obeyssance , dont avant mourir il avoit souffert les semblables ( et s' il ne estoient si grandz ni si longs comme j' ay dict audict article , si estoient - ilz bien grans veü sa nature qui plus demandoit obeissance que nul autre en son temps et qui plus l' avoyt eue , par quoy ung petit mot de response contre son vouloir luy estoit une bien grand pugnition de l' endurer ) , j' ay parlé comme luy fut signiffiée et prononcée peu discrètement la mort.
Mais , quelque cinq ou six moys par avant , ledict seigneur avoit suspicion de tout homme , speciallement de tous ceulx qui estoient dignes d' avoir auctorité.
Il avoit crainte de son filz et le faisoit estroictement garder , et nul homme ne le veoyt ne parloit à luy , sinon par son commandement.
Il avoit doubte à la fin de sa fille et de son gendre , à present duc de Bourbon , et vouloit sçavoir quelz gens il entroit au Plesseïz quant et eulx , et à la fin rompit ung conseil que le duc de Bourbon tenoit leans par son commandement.
A l' heure que sondict gendre et le conte de Dunoys revindrent de mener l' ambassade qui estoit venu aux nopces du roy son filz et de la royne à Amboise , et qu' ilz retournèrent au Plesseïz et entrèrent beaucoup gens avec eulx , ledict seigneur , qui fort faisoit garder les portes , estant en la gallerie qui regarde en la court du Plesseïz , fit appeller ung de ses cappitaines des gardes et luy commanda aller taster aux gens des seigneurs dessusdictz , veoir s' ilz avoyent point de brigandines soubz leurs robbes et qu' ilz le feïssent comme en devisant à eulx , sans trop en faire de semblant.
Or regardez , s' il avoit faict vivre beaucoup de gens en suspicion et craincte soubz luy , s' il en estoit bien payé , et de quelz gens il povoit avoir seüreté , puisque de son filz , fille et gendre , il avoit suspicion !  Et ne le diz point pour luy seulement , mais pour tous autres seigneurs qui desirent estre crainctz.
Jamais ne se sentent de la revanche jusques à la vieillesse , car , pour penitence , ilz craignent tout homme.
Quelle douleur estoit - ce à ce roy d' avoir telz paours et telles passions.
Il avoit son medecin appellé maistre Jacques Cotier , auquel en cinq moys donna cinquante cinq mil escuz contant , qui estoit à la raison de dix mil escuz le moys , et l' evesché d' Amyens pour son nepveu et autres offices et terres pour luy et pour ses amys.
Ledict medecin luy estoit si très rude , que on ne diroit point à ung varlet les oultraigeuses et ruddes parolles qu' il luy disoit ; et si le craignoit tant ledict seigneur qu' il n' eust osé l' en envoyer et s' en plaignoit à ceulx à qui il parloit ; mais il ne l' eust osé changer , comme il faisoit tous autres serviteurs ; et pour ce que ledict medecin luy disoyt audacieusement ces motz :  « Je sçay bien bien que ung matin vous m' envoyerez , comme vous faictes d' autres , mais , par la.
.
.
(  ung grand serment qu' il juroit ) , vous ne vivrez point huict jours après ! »  De ce mot-là s' espoventoit tant , que après ne le faisoit que flatter et luy donner.
Qui luy estoit ung grant purgatoire en ce monde , veü la grant obeissance qu' il avoit eue de toutes gens et de grans hommes.
Il est vray que ledit roy nostre maistre avoit faict de rigoureuses prisons , comme caiges de fer et d' autres de boys , couvertes de plaques de fer par le dehors et par le dedans , avec terribles ferreüres de quelque huyct pieds de large et de la haulteur d' ung homme et pied plus.
Le premier qui les devisa fut l' esvesque de Verdun , qui en la première qui fut faicte fut mys incontinent , et y a couché XIIII ans.
Plusieurs depuis l' ont mauldict , et moy aussi , qui en ay tasté , soubz le roy de present , l' espace de huyct moys.
Autres fois avoit faict terribles anneaulx à des Allemans , très pesans et très terribles , pour mectre ès piedz , et estoit ung anneau pour mectre à ung pied seul , mal aysé à ouvrir , comme ung carcan , la chesne grosse et pesante et une grosse boulle de fer au bout , beaucoup plus pesante qu' il n' estoit de raison , ne qu' il ne appartenoit.
Et les appella - l' on les fillettes du roy.
Toutesfois , je les ay veües à beaucoup de gens de bien prisonniers avoir au pied , qui depuis en sont sailliz en grant honneur et à grant joye et qui depuis ont eu de grandz biens de luy et , entre les autres , ung filz de monsr de la Grutuze , de Flandres , prins en bataille , lequel ledict seigneur maria et feït son chambellan et seneschal d' Anjou et luy bailla cent lances ; - aussi au seigneur de Pyennes , prisonnier de guerre , et le seigneur de Vergy : tous deux ont eu gens d' armes de luy et ont esté ses chambellans ou de son filz et autres grans estatz ; - et autant à monsr de Richebourg , frère du connestable , et à ung appellé Rocquebertin , du pays de Castellongne , semblablement prisonnier de guerre , à qui il feït de grans biens , et à plusieurs autres qui seroit trop long de nommer et de diverses contrées.
Or cecy n' est pas nostre matière principalle , mais fault revenir à dire que , ainsi comme de son temps furent trouvées ses mauvaises et diverses prisons , tout ainsi , avant mourir , il se trouva en semblables et plus grandes et aussi grans paours que ceulx qu' il y avoit tenuz ; laquelle chose je tiens à plus grand grace pour luy et pour partie de son purgatoire.
Et le diz ainsi pour monstrer qu' il n' est nul homme , de quelque dignité qu' il soit , qui ne souffre ou en son secret ou en public , et par especial ceux qui font souffrir les autres.
Ledict seigneur , vers la fin de ses jours , feït clorre tout à l' entour de sa maison du Plesseïz-lès-Tours de gros barreaulx de fer en forme de grosses grisles et aux quattre coings de la maison quattre moyneaulx de fer , bons et grans et espès.
Lesdictes grisles estoient contre le mur du costé de la place ; de l' autre part , au fossé : car il estoit à fons de cuve ; il feïst mettre plusieurs broches de fer massonnées dedans le mur , qui avoient chascune trois ou quattre poinctes , et les feït mectre fort près l' une de l' autre.
Et davantaige ordonna dix arbalestriers à chascun desditz moyneaux dedans les fosséz , pour tirer à ceulx qui approcheroient avant que la porte fust ouverte , et vouloit qu' ilz couchassent ausdictz fosséz et se retirassent auxdictz moyneaulx de fer.
Il entendoit bien que ceste fortification ne suffisoit point contre grant nombre de gens ne une armée , mais de cela n' avoit - il point de paour.
Seulement craignoyt que quelque seigneur ou plusieurs ne feïssent une emprise de prendre la place de nuyct , demy par amour et demy par force , avec quelque peu d' intelligence , et que ceulx-là prinsent l' auctorité et le feïssent vivre comme homme sans sens et indigne de gouverner.
La porte du Plesseïz ne se ouvroit qu' il ne fust huict heures du matin ne se baissoit le pont ; et lors y entroyent les officiers , et les capitaines des gardes mectoyent les portiers ordinaires et puis ordonnoyent leur guet d' archiers tant à la porte que parmy la court , comme en une place de frontière estroictement gardée ; et n' y entroit nul que par le guychet et que ce ne fust du sceü du roy , excepté quelque maistre d' hostel et gens de ceste sorte qui n' alloyent point devers luy.
Est - il donc possible de tenir roy , pour le garder honnestement , en plus estroicte prison que luy-mesmes se tenoit ?  Les caiges où il avoit tenu les autres avoyent quelque huyt piedz en quarré ; et luy , qui estoit si grand roy , avoit une petite cour de chasteau à se pourmener.
Encores n' y venoit - il guères , mais se tenoyt en la gallerie , sans partir de là , sinon par les chambres , et alloit à la messe sans passer par ladicte court.
Vouldroit - l' on dire que ce roy ne souffroit , qui ainsi s' enfermoyt et se faisoit garder , qui estoit en peur de ses enfans et de tous ses prochains parentz , qui changeoyt et muoyt de jour en jour ses serviteurs et nourriz , et qui ne tenoyent bien ny honneur que de luy , et en nul d' eulx ne se osoit fier et s' enchesnoit de si estranges chesnes et clostures ?  Il est vray que le lieu estoit plus grand que d' une prison commune aussi estoit - il plus grant que prisonniers communs.
L' on pourroit dire que d' autres ont esté plus suspessonneux que luy.
Ce n' a pas esté de mon temps ny par adventure homme si saige ny ayant si bons subgectz ; et pourroit estre qu' ilz avoyent esté cruelz et tyrans.
Mais cestuy-cy n' a faict mal à nul qui ne luy ayt faict quelque offence.
Je n' ay point dit ce de dessus pour seullement parler des suspicions de nostre roy , mais pour dire que la pascience qu' il a portée en ses passions , semblables de celles qu' il a fait porter aux autres ; je la reputte à pugnition que Nostre Seigneur luy a donné en ce monde pour en avoir moins en l' autre , tant ès choses dont j' ai parlé comme en ses maladies , bien grandes et douloureuses pour luy , et qu' il craignoit beaucoup avant qu' elles luy advinsent ; et aussi affin que ceulx qui viendroyent après luy fussent ung peu plus pyteux envers le peuple et moins aspres à pugnir qu' il n' avoit esté , combien que ne luy vueil donner charge ne dire de avoir veü ung meilleur prince.
Il est vray qu' il pressoit ses subjectz , mais il n' eust point souffert que ung autre l' eust faict , ny privé ne estrange.
Après tant de paours et de suspicions et doleurs , Nostre Seigneur feït miracle sur luy et le guerit tant de l' ame que du corps , comme tousjours a acoustumé en faisant ses myracles , car il l' osta de ce miserable monde en grant santé de sens et d' entendement , en bon memoire , ayant receü tous ses sacrementz , sans souffrir douleur que l' on congneüst , mais tousjours parlant jusques à une patenostre avant sa mort.
Ordonna de sa sepulture , et qu' il vouloit qui l' accompaignast et par quel chemin et disoit qu' il n' esperoit mourir jusques au samedy et que Nostre Dame luy procureroit ceste grace , à qui tousjours avoit eu fiance et grande devocion et prière , et aussi au samedy ensuyvant enterré.
Et tout ainsi luy advint , car il deceda le samedy penultime d' aoust , mil quatre cens IIIIxx et troys , à huyct heures au soir , audict lieu du Plesseïz , où il avoit prins la maladie le lundy devant.
Nostre Seigneur le vueille avoir receü en son royaume de Paradis !  Amen !  CHAPITRE XII Conclusion Peu d' esperance devroient avoir les pouvres et menues gens au faict de ce monde , puisque si grant roy y a tant souffert et travaillé , et puys laissé tout et n' a point trouvé une seulle heure à eslongner de la mort , quelque diligence qu' il aye sçeü faire.
Je l' ay congneü et esté son serviteur en la fleur de son aage et en ses grandz prosperitéz , mais je ne le veïz oncques sans peine et sans soucy.
Pour tous plaisirs , il aymoit la chasse et les oyseaulx en leurs saisons , mais il n' y prenoit point tant de plaisir comme aux chiens.
Des dames , il ne s' en est point meslé du temps que j' ay esté avec luy , car à l' heure de mon arryvée luy mourut ung filz , dont il eut grant dueil , et feït lors veu à Dieu , en ma presence , de ne toucher jamais à femme que à la royne sa femme.
Et , combien que ainsi le devoit faire selon l' ordonnance de mariage , si fut ce grant chose , à en avoir tant à son commandement , de perseverer tant en ceste promesse , veü encores que la royne n' estoit point de celles où l' on devoit prendre grant plaisir , mais bonne dame estoit.
Encores en ceste chasse avoit presque autant d' ennuy que de plaisir , car il y prenoit de grandz peines.
Il couroit les cerfz à force et se levoit fort matin ; et alloit aucunes foiz loing et ne laissoit pour nul temps qu' il feïst.
Et ainsi s' en retournoit aucunes foys bien las et presque tousjours courroucé à quelque ung : car c' est ung mestier qui ne se conduyt pas tousjours au plaisir de ceulx qui le mainent.
Toutesfois il se y congnoissoit myeulx que nul homme qui ayt regné de son temps , selon l' oppinion de chascun.
Ceste chasse estoit sans cesse et logé par les villaiges , jusques à ce qu' il venoit quelques nouvelles de la guerre : car presque tous les estéz y avoit quelque chose entre ce duc Charles et luy , et fasoient trèves tout l' yver.
Aussi eut plusieurs affaires pour ceste conté de Roussillon , contre le roy Jehan d' Arragon , père du roy d' Espaigne qui règne de present.
Combien qu' ilz fussent povres et fort troubléz avec leurs subgectz , comme ceulx de Barcelonne et autres , et que le filz ne eust riens ( mais actendoit la succession du roy domp Henry de Castille , frère de sa femme , laquelle depuis luy est advenue ) , toutesfois faisoyent - ilz grand resistence , car ilz avoyent les cueurs des subgectz dudict pays de Roussillon , lequel cousta cher au roy et au royaume , car il y mourut et se y perdit maintz hommes de bien et y despendit grant argent.
En cecy le plaisir qu' il prenoit estoit peu de temps en l' autre et au grand travail de sa personne , comme j' ay dit.
Le temps qu' il reposoit , son entendement travailloit , car il avoit affaire à tant de lieux que merveilles , et se fust aussi voluntiers empesché des affaires de ses voysins comme des siens et mys gens en leurs maisons et departy les auctoritéz d' icelles.
Quant il avoit la guerre , il desiroit paix ou trèves ; quant il avoit la paix ou la trève , à grant peine la povoit - il endurer.
De maintes menues choses de son royaulme il se mesloit , et d' assez dont il se fust bien passé ; mais sa complexion estoit telle , et ainsi vivoit.
Aussi son memoire estoit si grand qu' il retenoit toutes choses , et congnoissoit tout le monde et en tous pays et à l' entour de luy.
Et , à la verité , il sembloit myeulx pour seigneurier ung monde que ung royaulme.
Je ne parle point de sa jeunesse , car je n' estoye point avec luy.
Mais en l' aage de unze ans par aucuns seigneurs et autres du royaume fut embroullé contre le roy Charles VIIe , son père , en une guerre qui peu dura , appellée Praguerie.
Il fut marié à une fille d' Escosse , à son deplaisir ; et tant qu' elle a vescu il y eut regret.
Après , pour les bandes et brouilliz de la maison du roy sondict père , il se retira au Daulphiné , qui estoit sien , où beaucoup de gens de bien le suyvirent , et plus qu' il n' en povoit nourrir.
Lui estant là , se maria avec la fille du duc de Savoye.
Tost après ce mariage faict , il eut debat avec son beau-père et se firent très aspre guerre.
Ledict roy Charles , voyant son filz trop accompaigné de gens de bien et de gens d' armes à son gré , delibera de y aller en personne avec grant nombre de gens et de l' en mectre dehors ; et se meïst au chemin et print peine d' en retirer plusieurs , en leur commandant , comme ses subjectz et sur peines accoustumées , se retirer devers luy.
A quoy plusieurs obeyssoient , au grand desplaisir de nostre roy ; lequel , voyant le courroux de son père , nonobstant qu' il fust fort , se delibera partir de là et luy laisser le païs.
Et s' en alla par la Bourgogne , avec peu de gens , devers le duc Philippes de Bourgongne , lequel à grand honneur le recueillit et luy departit de ses biens et à ses principaulx serviteurs , comme le conte de Commynges , le seigneur de Montauban et autres , par forme de pension , par chascun an.
Et feït , durant le temps qu' il y fut , dons à ses serviteurs.
Toutesfois , à la despense qu' il faisoit et tant de gens qu' il avoit , l' argent luy failloit souvent , qui luy estoit grand peine et soucy , et luy en failloit sercher et emprunter , ou ses gens l' eussent laissé , qui est grand angoisse à ung prince qui ne l' a point accoustumé.
Et aussi n' estoit point en ceste maison de Bourgongne sans peine : il luy failloit entretenir le prince et ses principaulx gouverneurs , de paour qu' on ne se ennuyast de luy à y estre tant , car il y fust six ans ; et incessamment le roy son père y envoyoit embassadeurs ou pour l' en mectre hors ou qu' il luy fust renvoyé.
Et en ce vous povez penser qu' il n' estoit point oysif et sans grans pensées et soucy.
Or doncques , en quel temps pourroit - l' on dire qu' il eust eu joye ne plaisir à ouyr toutes ces choses ?  Je croy que , depuis son enfance , qu' il n' eut jamais que travail jusques à la mort et suys certain que , si tous les bons jours qu' il a euz en sa vie , ès quelz il a eu plus de joye et de plaisir que d' ennuy et travail , estoient bien nombréz , qu' il s' en trouveroit bien peu ; et me semble qu' il y en auroit bien vingt de peine et de travail contre ung de plaisir et d' ayse.
Il vesquit environ soixante et ung an.
Toutesfois il avoit tousjours imagination de ne passer point XL ans et disoit que , puys long temps , roy de France ne les passa ; aucuns veulent dire : puis Charles le Grand.
Toutesfoiz le roy , nostre maistre , fut bien avant au soixante unziesme.
Le duc Charles de Bourgongne , quel ayse ne quel plaisir sauroit - l' on dire qu' il ayt eu plus grant que nostre roy dont j' ay parlé ?  Il est vray que , en sa jeunesse , en eut quelque peu.
Car il n' entreprint riens qu' il n' eust envyron XXXII ans , et jusques à l' heure vesquit sain et sans trouble.
Alors se commança à troubler avec les gouverneurs de son père , lesquelz ledict père soustint.
Par quoy se absenta de sa presence et s' en alla tenir en Hollande , où il fut bien recueilly , et print intelligence avec ceulx de Gand et par foyz y venoit.
Il n' avoit riens de son père , mais ce pays de Hollande estoit trop riche et luy faisoit de grans dons et plusieurs grosses villes des autres pays , pour l' esperance qu' ilz avoyent d' acquérir sa grace pour le temps advenir : qui est coustume generalle que tousjours l' on complaist plus aux gens de qui on espère la puissance et auctorité accroistre pour l' advenir que l' on ne faict pour celuy qui est jà en tel degré qu' il ne peult monter plus hault , et y est l' amour plus grande , par especial entre peuple.
Et est pourquoy le duc Philippes , quant on luy disoit que les Gantoys aymoyent tant son filz et qu' il les sçavoit si bien conduyre , respondoit qu' ilz avoyent tousjours bien aymé leur seigneur advenir , mais depuis qu' il estoit seigneur qu' ilz le hayoient.
Ce proverbe fut veritable , car , oncques puis que le duc Charles fut seigneur , ilz ne l' aymèrent et luy monstrèrent bien , comme l' ay dit ailleurs.
Et aussi de son costé ne les aymoit point.
Mais à ce qui est descendu de luy , ilz ont faict plus de dommaige qu' ilz n' eussent sceü faire à luy.
Pour tousjours continuer mon propoz , depuis que le duc Charles entreprint la guerre pour les terres de Pycardie , que nostre roy avoit rachaptées de son père le duc Philippes et qu' il se mist avec les autres seigneurs du royaume en ceste guerre du Bien public , quelle ayse eut - il ?  Tousjours travail , sans nul plaisir , et de la personne et de l' entendement , car la gloire luy monta au cueur et l' esmeüt d' acquérir tout ce qui luy estoit bien seant.
Tous les estéz tenoit les champs , en grant peril de sa personne , prenoit tout le soing et la cure de l' ost , et n' en voit point encores assez à son gré ; se levoyt le premier , couchoit le dernier tout basté , comme le plus pouvre de son ost.
S' il reposoit aucuns yvers , il faisoit ses diligences de trouver argent.
A quoy chascun jour besongnoit dès six heures du matin , s' il n' estoit grand plaisir : nul n' y prenoit , sauf qu' il avoit gloire à prendre ceste peyne et à recueillir et ouyr grant nombre d' ambassadeurs.
Et en ce travail et misère fina ses jours , tué des Suysses devant Nancy , comme avez veü devant.
Et ne pourroit dire qu' il eust jamais eu bon jour depuis qu' il commença à entreprendre de se faire plus grant jusques à son trespas.
Quel acquest a - il eu en ce labeur ne quel besoing en avoit - il , qui estoit si riche seigneur et avoit tant de belles villes et seigneuries en son obeissance , où il eust esté si ayse s' il eust voulu ?  Après , fault parler du roy Edouard d' Angleterre , qui a esté très grand roy et puissant en Angleterre.
En sa très grand jeunesse , veït son père le duc d' Yort desconfit et mort en bataille , et avec luy le père du conte de Warvyc.
Ledict conte de Warvic gouvernoit ce roy Edouart en sa jeunesse et conduysoit ses affaires.
A la verité dire , le feït roy , et fut cause de desfaire son roy Henry , qui maintz ans avoit regné en Angleterre , lequel , selon mon jugement et selon le monde , estoit vray roy : mais telles causes , comme de royaulmes et grands seigneuries , Nostre Seigneur les tient en sa main et en dispose , car tout vient de luy.
La cause pourquoy ce conte de Warvic servoit la maison d' Yort contre le roy Henry de Lenclastre estoit pour une bende et parcialité qui estoit en la maison dudict roy Henry , lequel n' estoit guères saige ; et la royne sa femme , laquelle estoit de la maison d' Anjou , fille du roy Regné de Cecille , print la parcialité du duc de Sombresset contre ledit de Warvic : car tous avoient tenu le roy Henry et son père et grant père pour roys.
Ladicte dame eust myeulx faict beaucoup de faire office de juge ou mediateur entre les partyes que de dire :  « Je soustiendray cest part » ,  comme il apparut , car ilz en eurent maintes batailles et , fin de compte , le tout presque y mourut d' une part et d' autre.
Mais l' on dit aux princes que par le moyen de telles questions et debatz ilz sçauront des nouvelles et tiendront les deux parties en craincte.
Je m' accorderoye assez que ung jeune roy le feïst entre les dames , car il auroit du passe temps et du plaisir et sçauroit des nouvelles d' entre elles ; mais entre les hommes , comme princes et gens de vertuz et de couraige , il n' est rien riens plus dangereux.
C' est allumer ung grand feu en sa maison , car tost l' ung ou l' autre dira :  « Le roy est contre nous »  et puis pensera de soy fortiffier et de se accointer de ses ennemys.
Au fort , les bandes d' Orleans et de Bourgongne les en doyvent avoir faict saiges.
La guerre en dura soixante deux ans , mesléz les Angloys parmy , qui en cuydèrent posseder le tout du royaulme.
A revenir au roy Edouard , il estoit fort jeune et beau prince entre les beaulx du monde , à l' heure qu' il fut de tous pointz au dessus de ses affaires ; et aussi oncques homme ne compleüt tant à son plaisir , speciallement aux dames , festes et banquetz et aux chasses.
Et me semble que ce temps luy dura XVI ans ou environ , jusques le different dudict conte de Warvic commença.
Et , combien que ledict roy fust gecté hors du royaume , si ne dura ce debat guaires , car il retourna et obtint la victoire.
Et après print ses plaisirs plus que devant , ne craignant personne , et se feït fort gras et plain.
Et , en fleur d' aage , lui vindrent aux reings ses excès et mourut assez soudainement , comme j' ay dict , d' une appoplexie et perit sa lignée après luy , comme avez ouy.
En nostre temps ont aussi regné deux vaillans et saiges princes , le roy de Hongrie Mathias et Octovien , empereur des Turqs.
Le roy Mathias de Hongrie estoit filz d' ung très gentil chevalier appellé le chevalier blanc de la Vallaquie , gentil homme , mais de grand sens et vertuz , qui longuement gouverna ce royaume de Hongrie et eut maintes victoires contre les Turcs , qui sont voysins dudict royaume , à cause des seigneuries qu' ilz ont usurpées en Grèce et Esclavonnye et Bossène.
Et tost après son decès , vint en aage d' homme le roy Lancellot , à qui le royaulme appartenoit avec Behaigne et la Polène.
Cestuy-là se trouva conseillé par aucuns , comme l' en dit , de prendre les deux filz dudict chevallier blanc , disant que leur père avoit prins trop de maistrise et de seigneurie oudict royaume durant son enfance et que les enfans , qui estoient bons personnaiges , pourroyent bien vouloir faire comme luy.
Par quoy conclud ledict roy Lancellot de les faire prendre tous deux , ce qu' il fist.
Et incontinent feït mourir l' aisné et ledict Mathias mectre en prison à Bude , principalle ville de Hongrie , lequel estoit le second ; mais il n' y fut guères , et peut estre que Nostre Seigneur eut aggreables les services de son père , car tost après ledict roy Lancellot fut empoysonné à Prague , en Behaigne , par une femme de bonne maison.
Et ay veü le frère de la femme dont il estoit amoureux , et elle de luy , tellement que comme mal contente de ce qu' il se maryoit en France avec la fille du roy Charles VIIe , de present appellée la princesse de Vienne , qui estoit contre ce qu' il luy avoit promys.
Elle l' empoysonna en ung baing en luy donnant à manger d' une pomme et mis la poison en la manche d' un cousteau.
Incontinent que fut mort ledict roy Lancelot , les barons de Hongrie se assemblèrent audict Bude pour faire election du roy , selon leur usance et privilleige qu' ilz ont d' eslire quant leur roy meurt sans enfans.
Et estoyent là en hayne et division entre eulx pour ceste dignité.
Survint en la ville la vefve dudict chevalier blanc et mère dudict Mathias , bien fort accompaignée , car elle estoit riche femme d' argent comptant que son mary avoit laissé.
Par quoy elle avoit peü faire grant amas soudainement , et croy bien qu' elle avoit bonne intelligence en ceste compaignye et en la ville , veü le credit et auctorité que avoit eu son mary audict royaulme.
Elle tyra droit en la prison et meïst son filz dehors.
Partye des barons et prelatz , qui estoyent là assembléz pour faire leur roy , s' enfuyrent de paour.
Les autres créèrent ledict Mathias à roy , lequel a regné audict royaume en grant prosperité , et autant loué et prisé que nul roy qui ayt regné long temps a.
Il a esté des plus vaillans hommes qui ayent esté de son temps et gaigné de grandz batailles contre les Turcs.
Durant son règne n' ont en riens endommaigé son royaume , mais il a augmenté tant de leur costé que en Behaigne , dont il tenoit la pluspart , aussi en la Vallaquie dont il estoit , en l' Esclavonnie ; et du costé d' Allemaigne , print la pluspart de l' Autriche sur l' empereur Federic , qui vit encores , et la posseda jusques à la mort , laquelle a esté en la ville de Vienne , chief d' Autriche , M CCCC IIIIxx unze.
Il estoit roy qui gouvernoit aussi saigement ses affaires en temps de paix comme en temps de guerre.
Sur la fin de ses jours , se trouvant sans craincte d' ennemys , est devenu fort pompeux et triumphant roy en sa maison , et faict grant amas de beaulx meubles , bagues , vaisselles pour parer sa maison.
Toutes choses despeschoit de soy ou par son commandement.
Il se feït fort craindre , car il devint cruel , et puis fut en griefves malladies incurables , dont en assez jeune aage il est mort , ayant en toute sa vie labeur et travail et plus que de plaisir.
Le Turc , que devant ay nommé , a esté saige et vaillant prince , plus usant de sens et de cautelle que de valleur ne hardiesse.
Vray est que son père le laissa bien grant , et fut vaillant prince.
Il print Andrinopoli , qui veult dire d' Andrian.
Celuy dont je parle print Constantinople en l' aage de XXIII ans , qui veult dire cité de Constantin.
Je l' ay veü painct , et sembloit bien qu' il fust homme de grant esprit.
Ce fut une grand honte à tous les princes crestiens de la laisser perdre.
Il l' a print d' assault ; et fut tué à la brèche l' empereur de l' Orient , que nous appellons de Constantinople , et maint autre homme de bien , mainte femme forcée de grande et de noble maison.
Nulle cruaulté n' y demoura à estre faicte.
Et fut son premier exploit.
Il a continué à faire ces grandz choses , tellement que j' ouyz une foys dire à ung embassadeur venissien , devant le duc Charles de Bourgongne , qu' il avoit conquis deux empires , quatre royaumes et deux cens citéz.
Il vouloit dire l' empire de Constantinople et celuy de Trapesunde , les royaumes de Bossene , la Servie et Hermenye ; je ne sçay s' il prenoit la Morée pour ung.
Il a conquis mainte belle isle de mer , où les Venissiens tiennent encores des places ; aussi l' isle de Negrepont et de Methilin.
Et aussi conquist presque toute l' Albanye et l' Esclavonye.
Et si ses conquestes ont esté grandes sur les crestiens , aussi ont - elles esté sur ceulx de sa loy propre , et y a destruit maint grand seigneur , comme le Carmain et autres La pluspart de ses oeuvres les conduysoit de luy et de son sens.
Si faisoit nostre roy et aussi le roy de Hongrie ; et ont esté les trois plus grans hommes qui ayent regné depuis cent ans.
Mais l' honnesteté et forme de vivre de nostre roy , et les bons termes qu' il tenoit aux gens privéz et estrangiers , a esté toute autre et meilleure que des deux autres.
Aussi il estoit roy très crestien.
Quant aux plaisirs du monde , ce Turc en a prins à cueur saoul et y a usé grand partye de son temps.
Et eust encores faict plus de maulx qu' il n' a , s' il ne se fust tant occupé au vice de la chair.
Il estoit gormant oultre mesure.
Aussi les malladies luy vindrent tost et selon la vie , car il luy print une enfleüre de jambes , comme je l' ay ouy dire , à ceulx qui l' ont veü ; et luy venoit au commencement de l' esté , qu' elles grossissoyent comme ung homme par le corps , et n' y avoit nulle ouverture , et puys elles s' en alloyent ; ny jamais cyrurgien ne sceüt entendre que c' estoit ; mais bien disoit - l' on que sa grant gourmandye y aidoit ou que ce povoit estre pugnition de Dieu.
Il est mort de l' aage de LII ans ou environ , assez soudainement.
Toutesfoiz il feït testament , et l' ay veü.
Il feït conscience d' ung impost que nouvellement il avoit mys sus ( si ledict testament est vray ).
Or regardez que doibt faire ung prince crestien qui n' a auctorité , fondée en raison , de riens imposer sans le congié de son peuple.
Or voyez - vous la mort de tant de grandz hommes en si peu de temps , qui tant ont travaillé pour se accroistre et pour avoir gloire et tant en ont souffert de passions et de peines et abregié leur vie ; et par adventure leurs ames en pourront souffrir.
En cecy ne parle point dudit Turc : car je tiens ce point pour vuydé et qu' il est logé avec ses predecesseurs.
De nostre roy , j' ay esperance , comme j' ay dit , que Nostre Seigneur ayt eu misericorde de luy et aura de tous autres , s' il luy plaist.
Mais , à parler naturellement , comme homme qui n' a aucune litterature , fors seullement quelque peu d' experience , eust - il point myeulx valu à eulx et à tous autres princes et hommes de moyen estat , qui ont vescu soubz ces grandz et vivront soubz ceulx qui règnent , eslire le moyen chemin en ces choses ?  C' est assavoir moins se soucyer et moins se travailler , entreprendre moins de choses et plus craindre à offenser Dieu et à persecuter le peuple et leurs voysins par tant de voyes cruelles , que assez ay declairées par cy-devant , et prendre des ayses et plaisirs honnestes ?  Leurs vies en seroyent plus longues , les malladyes en viendroyent plus tard et leur mort en seroit plus regrettée et de plus de gens et moins desirée et auroyent moins à doubter de la mort.
Pourroit - l' on veoir de plus beaulx exemples pour congnoistre que c' est peu de chose que de l' homme et que ceste vie est miserable et briefve et que ce n' est riens des grandz ny des petitz , dès ce qu' ilz sont mortz , que tout homme en a le corps en horreur et vitupère et qu' il fault que l' ame sur l' heure aille recevoir son jugement ?  Et jà la sentence en est donnée selon les oeuvres et merites du corps.
Fin du tome II.
.
