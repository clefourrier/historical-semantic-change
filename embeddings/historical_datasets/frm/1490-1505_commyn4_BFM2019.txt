Les affaires de Gueldres et de Cologne et les préparatifs en Angleterre  Comment le duc Charles de Bourgongne alla conquerir le pays de Gueldres et le droit qu' il a audit pays de Gueldres.
- En ceste saison , le duc de Bourgongne estoit allé prendre le pays de Gueldres , fondé sur une querelle qui est digne d' estre racomptée pour veoir les oeuvres et la puissance de Dieu.
Il y avoit ung jeune duc de Gueldres appellé Adolf , lequel avoit pour femme une des filles de Bourbon , soeur de monsr Pierre de Bourbon , qui règne aujourduy , et l' avoit espousée en ceste maison de Bourgongne ; et pour ceste cause en avoient quelques faveurs.
Il avoit commis ung cas très horrible , car il avoit prins son père prisonnier à ung soir , comme il se vouloit aller coucher , et mené à cinq lieues d' Allemaigne sans chausses par ung temps très froit , et le mist au fons d' une tour où il n' y avoit nulle clarté que par une bien petite lucarne , et là le tint cinq ans : dont fut grant guerre entre le duc de Clèves , dont ledict duc prisonnier avoit eu espousée la soeur , et ce dit jeune duc Adolf.
Le duc de Bourgongne plusieurs fois les voulut appoincter , mais il ne peüt.
Le pape et l' empereur à la fin y misrent fort la main , et sur grans peines fut commandé audict duc de Bourgongne de tirer ledict duc Arnoul hors de prison.
Ainsi le feït , car le jeune duc n' osa denyer de luy bailler , pour ce qu' il veoit tant de gens de bien qui s' en empeschoient , et si craignoit la force dudict duc de Bourgongne.
Par plusieurs fois les veïz tous deux en la chambre en grant assemblée de conseil où ilz plaidoient leurs causes , et veïz le bon homme vieil presenter le gaige de bataille à son filz.
Le duc de Bourgongne desiroit fort les appoincter et favorisoit le jeune.
Et fut offert au jeune que le tiltre de gouverneur ou meimbourg du pays luy demoureroit avec tout le revenu , sauf une petite ville assise auprès de Brabant appellée Grave , qui devoit demourer au père avec le revenu , et trois mil florins de pension.
Ainsi , le tout luy eust vallu six mil florins avecques le tiltre de duc , comme raison estoit.
Avec d' autres plus saiges , je fuz commis à porter ceste parolle à ce jeune duc , lequel fist responce qu' il aymeroit mieulx avoir gecté son père , la teste devant , en ung puys et se estre gecté après que d' avoir faict cest appointement , et qu' il y avoit quarente et quatre ans que son père estoit duc , et qu' il estoit bien temps qu' il le fust ; mais , très voulentiers , il luy laisseroit trois mil florins par an , par condicion qu' il n' entreroit jamais dedans la duché , et assez d' autres parolles très mal saiges.
Cecy advint justement comme le roy print Amyens sur le duc de Bourgongne , lequel estoit avecques ces deux dont je parle à Dorlans.
Il se trouvoit très empesché , et partit soudainement pour se retirer à Hedin , et oublya ceste matière.
Et ce jeune duc print ung habillement de François , et partit , luy deuxiesme seullement , pour se retirer en son pays.
En passant ung port auprès de Namur , il paya ung florin pour son passaige.
Ung prestre le veït , qui en print suspicion et en parla au passaiger ; et regarda au visaige celuy qui avoit payé ledict florin et le congneüt ; et là fut prins et amené à Namur , et y est demouré prisonnier jusques au trespas du duc de Bourgongne , que les Gantois le misdrent dehors.
Et avoient vouloir de luy faire espouser par force celle qui depuis a esté duchesse d' Autriche , et le menèrent avec eulx devant Tornay , où il fut tué meschamment et mal accompaigné , comme si Dieu n' eust pas encores esté saoul de venger cest oultraige qu' il avoit faict à son père.
Le père estoit mort avant le trespas du duc de Bourgogne , et estant encores son filz en prison ; et , à son trespas , laissa au duc de Bourgongne sa succession à cause de l' ingratitude de son filz.
Et sur la querelle dessusdicte conquist , au temps que je diz , le duc de Bourgongne la duché de Gueldres , où il trouva resistance.
Mais il estoit puissant et en trèves avec le roy et la posseda jusques à la mort , et encores jusques au jourduy ceulx qui sont descenduz de luy , et tant qu' il plaira à Dieu.
Or , comme j' ay dit au commencement , je n' ay compté cecy que pour monstrer que telles cruaultéz et telz maulx ne demeurent point impugniz.
2.
Icy commencent les guerres et entreprinses que le duc Charles feït en Allemaigne et le siège qu' il mist devant Nuz.
- Le duc de Bourgongne estoit retourné en son pays et avoit le cueur très eslevé pour ceste duché qu' il avoit joincte à sa crosse , et trouva goust en ces choses d' Alemaigne , pour ce que l' empereur estoit de très petit cueur et enduroit toutes choses pour ne despendre riens.
Et aussi de soy , sans l' ayde des autres seigneurs d' Alemaigne , ne povoit pas grant chose.
Par quoy ledict duc rallongea sa trève avec le roy , et sembla à aucuns des serviteurs du roy qu' il ne devoit point allonger ladicte trève ne laisser venir au duc si grant bien.
Bon sens leur faisoit dire ces motz ; mais , par faulte d' experience et de avoir veü , ilz n' entendoient point ceste matière.
Il en y a eu quelques autres myeulx entendans ce cas que eulx et qui avoient plus grand congnoissance pour avoir esté sur les lieux , qui dirent au roy nostre maistre que hardiement print ceste trève et qu' il souffrist audict duc soy aller heurter contre ces Allemaignes ( qui est chose si grande et si puissante qu' il est presque increable ) , disans : « quant le duc aura prins une place ou mené à fin une querelle , il en entreprendra une autre ny n' est pas homme pour jamais se saouler d' une entreprinse » ( et en cela estoit opposite au roy , car plus estoit embrouillé , plus s' embrouilloit ) « et que myeulx ne se pourroit venger de luy que de le laisser faire et avant luy faire ung petit d' ayde et ne luy donner nulle suspicion de lui rompre ceste trefve : car , à la grandeur d' Allemaigne et à la puissance qui y est , n' estoit pas possible que tost ne se consumast et ne se perdist de tous pointz.
Car les princes de l' empire , encores que l' empereur fust homme de peu de vertuz , y donneront ordre.
» Et à la fin finalle , ainsi en advint.
A la querelle de deux pretendans à l' evesché de Collongne , dont l' ung estoit frère du lentzgrave de Hesse , l' autre parent du conte palatin du Rin , ledict duc de Bourgongne tint le party dudict palatin et entreprint de le mectre par force en ceste dignité , esperant en avoir quelques places.
Et mist le siège devant Nuz , près Colongne , l' an mil IIIIc LXXIIII.
Et y estoit ledict lentzgrave de Hesse avec quelque nombre de gens de guerre.
Ledict duc mist tant de choses en son ymagination et si grandes , qu' il demeura soubz le fex : car il voulut en ceste saison propre faire passer le roy Edouard d' Angleterre , lequel avoit grant armée preste à la poursuyte dudict duc.
Il feït de grandes diligences pour achever ceste entreprise d' Allemaigne , qui estoit , s' il eust prins Nuz , la garnir bien et une autre place ou deux au dessus de Coulongne , par quoy ladicte cité de Coulongne diroit le mot et que , partant , il monteroit contre mont le Ryn jusques en la conté de Ferrette , qu' il tenoit lors , et ainsi tout le Ryn seroit sien jusques en Hollande , où il y a plus de fortes villes et chasteaulx que en nul royaulme de la crestienté , si n' est en France.
La trève qu' il avoit avecques le roy avoit esté allongée de six moys , et desjà la pluspart estoient passéz.
Le roy sollicitoit de allonger et qu' il feïst à son aise en Allemaigne , ce que ledit duc ne voulut faire pour la promesse qu' il avoit faicte aux Angloys.
Je me passerois bien de parler de ce fait de Nuz , pour ce que ce n' est pas selon le train de nostre matière , car je n' y estoye pas , mais je suis forcé d' en parler pour les matières qui en deppendent.
Dedans la ville de Nuz s' estoient mys le lentgrave de Hesse et plusieurs de ses parents et amys , jusques au nombre de dix huict cens hommes de cheval , comme il m' a esté dit , et très gens de bien : et aussi ilz le monstrèrent ; et des gens de pied , ce qu' il leur en faisoit besoing.
Ledict lentgrave estoit frère de l' evesque qui avoit esté esleü , lequel estoit partie adverse de celuy que soustenoit le duc de Bourgongne.
Et ainsi ledict duc de Bourgongne mist le siège devant Nuz , l' an mil IIIIc LXXIIII.
Il avoit la plus belle armée qu' il eust jamais , especiallement pour gens de cheval.
Car , pour aucunes fins qu' il pretendoit ès Ytalies , il avoit retiré quelque mil hommes d' armes ytaliens , que bons que mauvais , et avoit pour chef d' entre eulx ung appelé le conte de Compobache , du royaume de Naples , de très mauvaise foy et très perilleux.
Il avoit aussi Jacques Gallyot , gentil homme de Naples , très homme de bien , et plusieurs autres que je passe pour briefveté.
Semblablement avoit bien le nombre de trois mil Angloys , très gens de bien , et ses subgectz en très grant nombre , bien montéz et bien arméz , et qui jà long temps avoient exercé le faict de guerre , et une très grande et puissante artillerie : et tout cecy avoit - il tenu prest pour se joindre avecques les Angloys à leur venue , lesquelz faisoient toute diligence en Angleterre.
Mais les choses y sont longues , car le roy ne peult entreprendre une telle oeuvre sans assembler son parlement , qui vault autant comme les troys estatz , qui est chose très juste et saincte , et en sont les roys plus fortz et myeulx serviz quant ainsi le font en semblables matières.
Quant ces estatz sont assembléz , il declaire son intention et demande ayde sur ses subgectz , car il ne se liève nulles aydes en Angleterre , si ce n' est pour passer en France ou pour aller en Escosse , ou choses assez semblables ; et très voluntiers et liberallement ilz les accordent , speciallement pour passer en France.
Et est bien une practicque que ces roys d' Angleterre font quant ilz veullent amasser argent , que faire semblant d' aller en Escosse et faire armées.
Et pour lever grant argent , ilz font ung payement de trois moys , et puis rompent leur armée et s' en retournent à l' hostel , et ilz ont receü l' argent pour ung an.
Et ce roy Edouard estoit tout plain de ceste practique , et souvent le feït.
Ceste armée mist bien ung an à estre preste , et le feït sçavoir à monsr de Bourgongne , lequel , au commencement de l' esté , estoit allé jusques devant Nuz , et luy sembla que en peu de jours il auroit mis son homme en possession , et qu' il luy seroit demeuré aucunes places , comme Nuz et autres , pour parvenir aux fins que je vous ay dit.
J' estime que cecy vint de Dieu , qui regarda en pitié ce royaulme , car ayant l' armée telle comme il avoit et desjà estoient accoustuméz par plusieurs années tenir les champs par ce royaume , sans ce que nul luy prestast bataille ny ne se trouvast aux champs en puissance contre luy , si ce n' estoit en gardant les ville.
Mais bien est vray que cela procedoit du roy , qui ne vouloit riens mectre en hazart ; et ne le faisoit pas seullement pour la craincte du duc de Bourgongne , mais pour doubte de desobeissance qui pourroit advenir en son royaulme , si ainsi estoit qu' il perdist une bataille.
Car il estimoit n' estre pas bien de tous ses subjectz , et par especial des grans.
Et si j' osoye tout dire , il m' a maintesfois dit qu' il congnoissoit bien ses subjectz et qu' il le trouveroit si ses besongnes se portoient mal.
Et pour ce , quant le duc de Bourgongne entroit , il ne faisoit que fort bien garnir les places au devant de luy.
Et ainsi , en peu de temps , l' armée du duc de Bourgongne se desfaisoit d' elle mesmes sans ce que le roy mist son estat en nul peril , qui me sembloit proceder par grant sens.
Toutesfois , ayant le duc de Bourgongne la puissance telle que je vous ay dicte , et l' armée du roy d' Angleterre fust venue au commencement de la saison , comme elle eust sans nulle doubte , n' eust esté l' erreur du duc de Bourgongne de soy mectre si obstinéement devant Nuz , il ne fault pas doubter que ce royaulme n' eust porté de très grans affaires.
Car jamais roy d' Angleterre ne passa si puissante armée pour ung coup , que fut ceste-cy dont je parle , ne si bien disposée pour combattre.
Tous les grans seigneurs d' Angleterre y estoient sans faillir ung.
Ilz povoient bien estre quinze cens hommes d' armes , qui estoit grant chose pour Angloys , tous fort bien en point et bien accompaignéz , et quatorze mil archiers , portans arcs et flesches et tous à cheval , et assez autres gens à pied servans à leur ost.
Et en toute l' armée n' y avoit pas ung paige.
Et , oultre , devoit le roy d' Angleterre envoyer trois mil hommes descendre en Bretaigne pour se joindre avec l' armée du duc.
Et veïz deux lettres escriptes de la main de monsr d' Urfé , grant escuyer de France , qui , pour lors , estoit serviteur du duc de Bretaigne , l' une adressante au roy d' Angleterre et l' autre à monsr d' Estingues , grant chambellain d' Angleterre , qui , entre autres parolles , disoient que ledict duc de Bretaigne feroit plus d' exploict en ung moys par intelligence que l' armée des Anglois et celle du duc de Bourgongne ne feroient en six , quelque force qu' ilz eussent.
Et je croy qu' il disoit vray , si les chosesfussent tirées oultre.
Mais Dieu , qui tousjours ayme ce royaulme , conduisoit les choses comme je diray cy-après.
Et les lettres dont j' ay parlé furent acheptées d' ung secretaire d' Angleterre soixante marcs d' argens par le roy nostre maistre , que Dieu absole.
Les fautes de Charles le Téméraire 1.
Les armements de l' Allemagne.
- Le duc de Bourgongne estoit jà bien empesché devant Nuz , comme je vous ay dit , et trouva les choses plus dures qu' il ne pensoit.
Ceulx de Coulongne , qui estoient quatre lieues plus hault sur le Ryn , frayèrent chascun moys cent mil florins d' or , pour la craincte qu' ilz avoient du duc de Bourgongne ; et eulx et les autres villes au-dessus d' eulx sur le Ryn avoyent desjà mys sur les champs quinze ou seize mil hommes de pied ; et estoient logéz sur le bort de la rivière du Ryn avecques grant artillerie du costé opposite audict duc de Bourgongne ; et taschoient à luy rompre ses vivres , qui venoyent par eaue du pays de Gueldres , contremont la rivière , et rompre les batteaulx à coups de canon.
L' empereur et les princes electeurs de l' empire s' assemblèrent sur ceste matière et deliberèrent de faire armée.
Le roy les avoit jà envoyé solliciter par plusieurs messaiges.
Ainsi renvoyèrent devers luy ung chanoine de Coullongne de la maison de Bavière , et ung autre embassadeur avec luy , et apportèrent au roy par roolle l' armée que l' empereur avoit intention de faire , en cas que le roy , de son costé , se y voulsist employer.
Ilz ne faillirent point à avoir bonne responce et promesse de tout ce qu' ilz demandoient , et davantaige promectoit le roy par seelléz , tant à l' empereur que à plusieurs des princes et villes , que , dès ce que l' empereur seroit à Coulongne et mis aux champs , qu' il envoyeroit joindre avecques luy vingt mil hommes soubz la conduite de monsr de Craon et de Sallezart.
Et ainsi ceste armée s' appresta de la part d' Allemaigne , qui fut merveilleusement grande , et tant qu' il est presque increable.
Car tous les princes d' Allemaigne , tant temporelz que spirituelz , et les evesques y eurent gens , et toutes les communaultéz , et en grant nombre.
Il me fut dit que l' evesque de Munstre , qui n' est point des grans , y mena six mil hommes de pied , quatorze cens hommes de cheval et XIIc charriotz , et tous vestuz de vert.
Il est vray que son evesché est près de Nuz.
L' empereur mist bien sept moys à faire l' armée , et , au bout du terme , se vint loger à demye lieue près du duc de Bourgongne.
Et , à ce que m' ont compté plusieurs des gens dudict duc , l' armée du roy d' Angleterre et celle du duc de Bourgongne ensemble ne montoient point plus du tiers que celle dont je parle , tant en gens que en tentes et pavillons.
Oultre l' armée de l' empereur , estoit ceste armée dont je vous ay parlé de l' autre part de la rivière , viz à viz du duc de Bourgongne , qui donnoit grant travail à son ost et à ses vivres.
Dès ce que l' empereur fut devant Nuz , et ces princes de l' empire , ilz envoyèrent devers le roy ung docteur qui estoit de grand auctorité avec eulx , qui se nommoit le docteur Heselere , qui depuis a esté cardinal , lequel vint solliciter le roy de tenir sa promesse et de envoyer les vingt mil hommes ainsi qu' il avoit promis , ou autrement les Allemans appointeroient.
Le roy luy donna très bonne esperance , et luy feït donner quattre cens escuz , et envoya quant et luy devers l' empereur ung appellé Jehan Tiercelin , seigneur de Brosse.
Toutesfois , ledict docteur ne s' en alla pas content.
Et se conduysoient de merveilleux marchéz durant ce siège , car le roy travailloit de faire paix avecques le duc de Bourgongne , ou , quoy que ce soit , d' allonger la trève , affin que les Angloys ne vinsent point.
Le roy d' Angleterre , d' autre costé , travailloit de toute sa puissance de faire partir le duc de Bourgongne de devant Nuz et qu' il luy vint tenir promesse et ayder à faire la guerre en ce royaume , disant que la saison se commançoit à perdre.
Et fut embassadeur par deux fois de ceste matière le seigneur de Scalles , nepveu du connestable , ung très gentil chevallier , et plusieurs autres.
Le duc de Bourgongne se trouvoit obstiné , et luy avoit Dieu troublé le sens et l' entendement , car toute sa vie il avoit travaillé à faire passer les Angloys , et , à ceste heure qu' ilz estoient prestz et toutes choses bien disposées pour eulx , tant en Bretaigne que ailleurs , il demouroit obstiné en une chose impossible.
Avecques l' empereur avoit ung legat apostolique , qui chascun jour alloit de l' ung ost à l' autre pour traicter paix ; et semblablement y estoit le roy de Dannemarch logé en une petite ville près des deux armées , qui travailloit pour ladicte paix.
Et ainsi le duc de Bourgongne eust bien peü prendre party honnorable pour se retirer vers le roy d' Angleterre.
Il ne le sceüt faire , et s' excusoit envers les Angloys sur son honneur , qui seroit foullé s' il se levoit , et autres maigres excuses.
Car ce n' estoient pas les Angloys qui avoient regné du temps de son père et aux anciennes guerres de France , mais estoient ceulx-cy tous neufz et ignorans quant aux choses de France.
Par quoy ledict duc procedoit mal saigement s' il s' en vouloit ayder pour le temps advenir , car il eust esté besoing qu' il les eust guydéz pas à pas pour la premiere saison.
2.
Icy parle des practicques que le roy menoit contre le duc de Bourgongne et de la guerre qu' il luy feït en Picardie , pendant que ledict duc estoit empesché au siège de Nuz.
- Estant en ceste obstination , luy sourdoit guerre par deux ou trois boutz.
L' une fut que le duc de Lorraine , qui estoit en paix avecques luy , l' envoya deffier devant Nuz , par le moyen de monsr de Craon , lequel s' en vouloit ayder pour le service du roy , et ne faillit pas à luy promectre que on en feroit ung grant homme.
Et incontinent se misdrent aux champs et feïrent grant dommaige en la duché de Luxembourg et razèrent une place appellée Pierrefort , assise à deux lieues de Nancy , qui estoit du duché de Luxembourg.
Davantaige fut conduyt par le roy et aucun de ses serviteurs qu' il y commist que une alliance fut faicte pour dix ans entre les Suysses et les villes de dessus le Ryn , comme Basle , Strasbourg et autres , qui paravant avoyent esté en ennemytié.
Encores fut faicte une paix entre le duc Sigismond d' Autriche et les Suysses , tendant à ceste fin que ledict duc Sigismond voulsist reprendre la conté de Ferrecte , laquelle il avoit engaigée au duc de Bourgongne pour le pris de cent mil florins de Rin.
Et ainsi fut accordé , fors qu' il demoura ung different entre ledict duc Sigismond et lesdictz Suysses , qui vouloient avoir passaige par quatre villes de la conté de Ferrectte , fortz et foibles , quant il leur plairoit.
Ce point fut soubzmis sur le roy , lequel le jugea à l' intention desdictz Suysses.
Et , par ce qui est cy dessus recité , povez entendre les querelles que le roy suscitoit secrettement audict duc de Bourgongne.
Tout ainsi comme cecy avoit esté conclud , il fut executé ; car en une belle nuyct fut prins messire Pierre d' Archambault , gouverneur du pays de Ferrecte pour le duc de Bourgongne , avec huyt cens hommes de guerre qu' il avoit , lesquelz furent tous delivréz francs et quictes , excepté luy , qui fut mené à Basle , où ilz luy feïrent ung procès sur certains excès et violances qu' il avoit faictz audict pays de Ferrecte.
En fin de compte luy tranchèrent la teste ; et fut mis tout le pays de Ferrecte en la main dudict duc Sigismont d' Autriche ; et commencèrent les Suysses la guerre en Bourgongne et prindrent Blasmont , qui estoit au mareschal de Bourgongne , lequel estoit de la maison de Neufchastel.
Les Bourguygnons allèrent pour le secourir , ilz furent desconfitz.
Lesdictz Suysses feïrent un grant dommaige au pays et puis se retirèrent pour ceste bouttée.
La guerre en Picardie et en Artois.
Réplique de L' empereur Frédéric III a Louis XI La trève faillit entre le roy et ledict duc de Bourgongne , par quoy le roy eut très grant regret , car il eust myeulx aymé ung allongement de trève.
Toutesfois , voyant qu' il ne la povoit avoir , alla mettre le siège devant ung meschant petit chasteau appellé le Tronquoy et estoit jà commancé l' an LXXV , tout au plus beau et au commencement de la saison.
Il fut en peu d' heure prins d' assaut.
Le lendemain , le roy m' envoya parler à ceulx qui estoient dedans Mondidier.
Ilz s' en allèrent , leurs bagues saulves , et laissèrent la place.
L' autre jour ensuyvant , allay parler à ceulx qui estoient devant Roye , en la compaignie de monsr l' admiral bastard de Bourbon , et semblablement me fut rendue la place , car ilz n' esperoient nul secours.
Ilz ne l' eussent pas rendue si ledict duc eust esté au pays.
Toutesfois , contre nostre promesse , ces deux villes furent bruslées.
De là , le roy alla mettre le siège devant Corbie et attendirent ; et y furent faictes de très belles approches et y tyra l' artillerie du roy trois jours.
Il y avoit dedans monsr de Contay et plusieurs autres , qui la rendirent et s' en allèrent leurs bagues saulves.
Deux jours après , la povre ville fut pillée , et mist - on le feu dedans tout ainsi comme aux autres deux.
Lors cuyda le roy retirer son armée , et esperoit gaigner le duc de Bourgongne à ceste trève , veüe la necessité en quoy il estoit.
Mais une femme , que congnois bien - et ne la nommeray point , pour ce qu' elle est vivante , - escripvit au roy qu' il feïst tourner ses gens devant Arras et aux environs , et le roy y adjousta foy , car elle estoit femme d' estat.
Je ne loue point son oeuvre , pour ce qu' elle n' y estoit point tenue.
Le roy y envoya monsr l' admiral bastard de Bourbon , accompaigné de bon nombre de gens , lesquelz bruslèrent grand quantité de leurs villes , commençans vers Abeville jusques à Arras.
Ceulx de ladicte ville d' Arras , qui de long temps n' avoient eu nulle adversité et estoient plains de grant orgueil , contraignirent les gens de guerre qui estoient en leur ville de saillir contre les gens du roy.
Le nombre n' estoit point souffisant pour lesdictes gens du roy , en façon qu' ilz furent remis de si près que largement en y eut de tuéz et de prins , et mesmes tous leurs chefz , qui furent messire Jacques de Sainct Pol , frère du connestable , le seigneur de Contay , le seigneur de Carensy et autres , dont il s' en trouva des plus prochains de la dame qui avoit esté occasion de cest exploict ; et y eut ladicte dame grant perte.
Le roy en faveur d' elle repara tout par temps.
Pour lors avoit le roy envoyé devers l' empereur Jehan Tiercelin , seigneur de Brosse , pour travailler qu' il ne se appointast avec le duc de Bourgongne et pour faire excuse de ce qu' il n' avoit envoyé ses gens d' armes , comme il avoit promis , asseürant tousjours le faire , et de continuer les exploictz et dommaiges quil faisoit audict duc bien grans , tant ès marches de Picardie que de Bourgongne.
Et , oultre , luy ouvrit ung party nouveau , qui estoit qu' ilz se asseürassent bien l' ung de l' autre de ne faire paix ny trève l' ung sans l' autre et que l' empereur print toutes les seigneuries que ledict duc tenoit de l' empire et qui , par raison , en devoyent estre tenues et qu' il les feïst declairéz confisquées à luy et que le roy prendroit celles qui estoient tenues de la couronne , comme Flandres , Artoys , Bourgongne , et plusieurs autres.
Combien que cest empereur eust esté toute sa vie homme de peu de vertu , si estoit - il bien entendu ; et , pour le long temps qu' il avoit vescu , povoit avoir beaucoup d' experience ; et puis ces partiz entre nous et luy avoient beaucoup duré.
Aussi estoit laz de la guerre , combien que elle ne luy coustast riens ; car tous ces seigneurs d' Allemaigne y estoient à leurs despens , comme il est de coustume , quant il touche le faict de l' empire.
Ledict empereur respondit que , auprès d' une ville d' Allemaigne , y avoit ung grant ours qui faisoit beaucoup de mal.
Trois compaignons de ladicte ville , qui hantoient les tavernes , vindrent à ung tavernier à qui ilz devoyent , luy priant qu' il leur accreüst encores ung escot , et que , avant deux jours , le payeroient du tout ; car ilz prendroient cest ours qui faisoit tant de mal , dont la peau valloit beaucoup d' argent , sans les presens qui leur seroient faictz et donnéz de toutes gens.
Ledict hoste accomplit leur demande , et , quant ilz eurent disné , ilz allèrent au lieu où hantoit cest ours.
Et , en approchant de la caverne , le trouvèrent plus près d' eulx qu' ilz ne pensoient.
Ilz eurent paour et se misrent en fuytte.
L' ung gaigna ung arbre ; l' autre fuyt vers la ville ; le tiers , l' ours le print et le foulla fort soubz luy , en luy approchant le museau près de l' oreille.
Le povre homme estoit couché tout plat contre terre et faisoit le mort.
Or ceste beste est de telle nature que , quant ce que elle tient , soit homme ou beste , et elle voit qu' il ne se remue plus , elle le laisse , cuydant qu' il soit mort.
Et ainsi ledit ours laissa ce povre homme sans luy avoir faict guères de mal et se retira en sa caverne.
Dès ce que le povre homme se veït delivré , il se leva tirant vers la ville.
Son compaignon , qui estoit sur l' arbre , lequel avoit veü ce mystère , descend et court et crye après l' autre , qui alloit devant , qu' il l' attendist ; lequel se tourna et l' actendit.
Quant ilz furent joinctz , celuy qui avoit esté sur l' arbre demanda à son compaignon par serment ce que l' ours luy avoit dit en conseil , qui si long temps luy avoit tenu le museau contre l' oreille ; à laquelle demande luy respondit : « Il m' a dit que jamais je ne marchandasse de la peau de l' ours jusques ad ce que la beste fust morte.
»  Et avecques ceste fable paya l' empereur nostre roy , sans faire aultre responce à nostre homme ; comme s' il vouloit dire : « Venez icy comme vous avez promis et tuons cest homme , si nous povons , et puis departons ses biens.
»   L' aventure de Jacques de Luxembourg et le siège de Neuss 1.
Icy parle de monsr le connestable qui jà estoit en grand suspicion et deffiance de tous les deux costéz , tant du roy que du duc , et ce qui luy advint en ce temps que le duc de Bourgongne tenoit le siège devant Nuz.
- Vous avez ouy comme messire Jacques de Sainct Pol et autres avoient esté prins devant Arras , laquelle prinse despleüt fort au connestable , car ledict messire Jacques luy estoit bon frère.
Ceste malle adventure ne luy advint pas seulle , car , tout en ung temps , fut pris le conte de Roussy , son filz , gouverneur de Bourgongne pour ledict duc.
Et aussi mourut la femme dudict connestable , dame de bien , laquelle estoit soeur de la royne , qui luy estoit port et faveur.
Car tousjours s' entretenoit la marchandise encommencée contre luy , comme vous avez ouy , laquelle tint à peu à l' assemblée qui fut faicte à Bouvynes pour ladicte matière.
Oncques puis ne fut seür ledict connestable , mais en suspicion des deux costéz , et par especial en doubte du roy.
Et luy sembloit bien que le roy se repentoit d' avoir retiré son séellé à Bouvynes.
Le conte de Dampmartin et autres estoient logéz avec les gens d' armes près de Sainct Quentin ; ledict connestable les craignoit comme ses ennemys et se tenoit dedans ledict Sainct Quentin , où il avoit mis quelque trois cens hommes de pied de ses terres , pour ce que de tous pointz il ne se fioit des gens d' armes.
Il vivoit en grant travail , car le roy le sollicitoit par plusieurs messaiges qu' il se meïst aux champs pour le servir du costé de Henault et qu' il meïst le siège devant Avesnes , à l' heure que monseigneur l' admiral et ceste autre bande allèrent brusler en Artoys , comme je vous ay dit , ce qu' il fist en grant craincte , car il craignoit fort.
Il fut devant peu de jours , faisant faire grant guet sur sa personne , puis se retira en ses places et manda au roy ( car je ouys son homme par le commandement du roy ) qu' il s' estoit levé , pour ce qu' il estoit certainement informé qu' il y avoit deux hommes en l' armée qui avoient prins charge du roy de le tuer , et dist tant d' enseignes apparentes qu' il ne s' en failloit guères qu' il ne fust creü et que l' ung des deux ne fut suspessonné d' avoir dit au connestable quelque chose qu' il devoit taire.
Je n' en vueil nul nommer ne plus avant parler de ceste matière.
Ledict connestable envoyoit souvent en l' ost du duc de Bourgongne.
Je croy bien que la fin estoit de le retirer de ceste follie.
Et quant ses gens estoient revenuz , mandoit quelque chose au roy de quoy il pensoit qu' il seroit bien ayse et lui faisoit sçavoir quelques occasions et aussi l' occasion pour quoy il disoit y avoir envoyé , et pensoit entretenir le roy par ce moyen.
Aucunes fois aussi mandoit audict seigneur que les affaires dudict duc se portoient fort bien , pour luy donner quelque craincte.
Car il avoit tant de paour que on ne lui allast courre sus , qu' il requist audict duc qu' il luy envoyast son frère , messire Jacques de Sainct Pol ( avant sa prinse , car il estoit devant Nuz ) , et aussi le seigneur de Fyennes et autres ses parentz et qu' il les peüst mectre dedans Sainct Quentin avec leurs gens , sans porter la croix Sainct André , et promectoit audict duc tenir Sainct Quentin pour luy et le luy restituer quelque temps après et de ce faire luy bailleroit son séellé , ce que le duc feït.
Et quant ledict messire Jacques , le seigneur de Fyennes et autres ses parents se trouvèrent par deux fois à une lieue ou deux près de ladicte ville de Sainct Quentin et prestz à y entrer , il se trouva que la doubte luy estoit passée , et se repentoit , et les renvoyoit.
Et feït cecy par trois foiz , tant desiroit demourer en cest estat , navigant entre les deux , car il les craignoit tous deux merveilleusement.
J' ay sceü ces choses par plusieurs , et par especial par la bouche de messire Jacques de Sainct Pol , qui ainsi le compta au roy , quant il fut amené prisonnier , où il n' y avoit que moi present.
Et luy vallut beaucoup de quoy il respondoit franchement des choses que le roy luy demandoit.
Ledict seigneur luy demanda combien il avoit de gens pour y entrer.
Il respondit que la troisiesme fois il avoit trois mil hommes.
Ledict seigneur luy demanda aussi , se il se fust trouvé le plus fort , s' il eust tenu pour le roy ou pour ledict connestable.
Ledict messire Jacques de Sainct Pol respondit que , les deux premiers voyages , il ne venoit que pour resconforter son frère , mais que le troisiesme , veü que ledict connestable avoit trompé deux fois son maistre et luy , que , s' il se fust trouvé le plus fort , il eust gardé la place pour son maistre , sans faire violence audit connestable ne à riens qui eust esté à son prejudice , sinon qu' il n' en fust point sailly à son commandement.
Depuis , et peu de temps après , le roy delivra de prison ledict messire Jacques de Sainct Pol et luy donna des gens d' armes et bel et grant estat ; et s' en servit jusques à la mort : et ses responces en furent cause.
2.
Icy retourne à parler du siège de Nuz et de l' appointement qui fut faict entre l' empereur et ledict duc de Bourgongne.
- Depuis que j' ay commencé à parler de Nuz , je suys entré en beaucoup de matières l' une sur l' autre.
Aussi survindrent - elles en ce temps , car ledict siège dura ung an.
Deux choses pressoient extrèmement le duc de Bourgongne de se lever : c' estoit la guerre que le roy luy faisoit en Picardie , qui luy avoit bruslé trois petites villes et ung quartier du plat pays d' Artois et de Ponthieu ; l' autre estoit la belle armée et grande que faisoit le roy d' Angleterre à sa requeste et poursuyte , à quoy il avoit travaillé toute sa vie pour le faire passer deça , et jamais n' en estoit peü venir à bout jusques à ceste heure.
Ledit roy d' Angleterre et tous les seigneurs de son royaulme se mescontentoient merveilleusement de quoy le duc de Bourgongne le faisoit si long ; et , oultre les prières qu' il luy faisoit , usoient de menasses , consideré la grant despence , et que la saison se passoit.
Ledict duc tenoit à grant gloire ceste grant armée d' Allemaigne , tant de princes , de prelatz que de communauté , qui estoit la plus grande qui ait esté de memoire d' homme pour lors vivant ny de long temps par avant.
Et tous ensemble ne le sçavoient lever du lieu où il estoit.
Ceste gloire luy coustoit bien cher , car qui a le prouffit de la gerre il en a l' honneur.
Tousjours ce legat dont j' ay parlé alloit et venoit de l' ung ost à l' autre , et finablement fut la paix entre l' empereur et ledict duc , et fut mise ceste place de Nuz entre les mains dudict legat , pour en faire ce que par le siège apostolique en seroit ordonné.
En quelle extremité se povoit trouver ledict duc de se veoir ainsi pressé par la guerre que luy faisoit le roy , ainsi pressé et menassé de son amy le roy d' Angleterre , et d' autre costé veoir la ville de Nuz en estat que en quinze jours les povoit avoir la corde au col par famine ( et si eust - il en dix , comme m' a compté ung des cappitaines qui estoit dedans , que le roy print à son service ).
Ainsi , pour ces raisons , se leva ledict duc de Bourgongne , l' an mil quattre cens soixante et quinze.
La guerre de 1475 1.
Les préparatifs d' Édouard IV.
- Or , fault parler du roy d' Angleterre , lequel tenoit son armée à Douvres pour passer la mer à Calaix ; et estoit ceste armée la plus grande que passa oncques roy d' Angleterre , et toute de gens de cheval , et les myeulx empoint et myeulx arméz qui vindrent jamais en France , et y estoient tous les seigneurs d' Angleterre , ou bien peu s' en failloit.
Il y avoit quinze cens hommes d' armes bien montéz , et la pluspart bardéz et richement accoustréz à la guyse de deça , qui avoient beaucoup de chevaulx de suytte.
Ilz estoient bien quinze mil archiers portans arcz et flesches , et tous à cheval , et largement gens à pied en leur ost , et autres tant pour tendre leurs tentes et pavillons qu' ilz avoient en grande quantité , que aussi pour servir à leur artillerie et clorre leur champ.
En toute l' armée n' y avoit ung seul paige , et si avoient ordonné les Angloys trois mil hommes pour envoyer en Bretaigne.
J' ay cecy dit icy devant , mais il sert à ce propos que je veulx dire : c' est que si Dieu n' eust voulu troubler le sens au duc de Bourgongne et preserver ce royaulme , à qui il a faict plus de graces jusques icy que à nulz autres , est - il de croire que ledict duc se fust allé si obstinéement devant ceste forte place de Nuz , ainsi deffendue , veü que en toute sa vie n' avoit sceü trouver le royaulme d' Angleterre disposé de faire armée deça la mer , et encores qu' il congnoissoit clérement qu' ilz estoient comme inutilles aux guerres de France ? Car , s' il s' en eust voulu ayder , il eust esté besoing que toute une saison il ne les eust perduz de veüe , pour leur aider à dresser et conduyre leur armée aux choses necessaires selon noz guerres de deça.
Car il n' est riens plus sot ne plus mal adroit quant ilz passent , premièrement ; mais , en bien peu d' espace , ilz sont très bonnes gens et hardiz.
Il fist tout le contraire ; entre les autres maulx , il leur fist presque perdre la raison.
Et , au regard de luy , il avoit son armée si rompue , si mal en point et si povre , qu' il ne l' osoit monstrer devant eulx : car il avoit perdu devant Nuz quatre mil hommes prenans soulde , entre lesquelz y mourut des meilleures gens qu' il eust.
Et ainsi verrez que Dieu le disposa de tous pointz à faire contre la raison de ce que son affaire requeroit , et contre ce qu' il sçavoit et entendoit mieulx que nul autre , dix ans avoit.
2.
Comment le roy Edouard d' Angleterre passa en France et descendit à Calaix pour faire la guerre au roy et de ce qui en advint.
- Le roy Edouard estant à Douvres pour son passaige , luy envoya le duc de Bourgongne bien cinq cens batteaux de Hollande et Zelande , qui sont platz et bas de bort et bien propices à porter chevaulx et s' appellent scutes , et vindrent de Hollande.
Et nonobstant ce grand nombre et tout ce que le roy d' Angleterre sceüst faire , il meïst plus de trois sepmaines à passer entre Douvres et Calaix.
Or regardez donc à quelle difficulté ung roy d' Angleterre peult passer en France ; et quant le roy nostre maistre eust entendu le fait de la mer , aussi bien qu' il entendoit le fait de la terre , jamais le roy Edouard ne fust passé , au moins de ceste saison.
Mais il ne l' entendoit point , ne ceulx à qui il donnoit auctorité sur le faict de sa guerre , car ilz y entendoient encores moins.
Ledict roy d' Angleterre mist trois sepmaines à passer.
Ung seul navire d' Eu print deux ou trois de ces petitz passaigiers.
Avant que le roy d' Angleterre montast ne partist de Douvres , il envoya devers le roy ung seul herault appellé Jarretière , lequel estoit natif de Normandie.
Il apporta au roy une lettre de deffiance de par ledict roy d' Angleterre , en beau langaige et en beau stille ( et croy que jamais Angloys n' y avoit mist la main ) , requerant au roy qu' il luy rendist le royaume de France qui luy appartenoit , affin qu' il peüst remectre l' Eglise , les nobles et le peuple en leur ancienne liberté et oster des grans charges et travaulx en quoy ilz estoient tenuz par le roy , et protestoit , en cas de reffuz , des maulx qui en ensuyvroient , en la forme et manière qu' il est accoustumé faire en tel cas.
Le roy leüt la lettre seul , et puis se retira en une garde robbe tout fin seul et feït appeller ce herault et luy dist qu' il sçavoit bien que le roy d' Angleterre ne venoit point à sa requeste , mais y estoit contrainct tant par le duc de Bourgongne que par les communes d' Angleterre et qu' il povoit bien veoir que jà la saison estoit presque passée et que le duc de Bourgongne s' en revenoit de Nuz comme homme desconfit et povre en toutes choses et que , au regard du connestable , il sçavoit bien qu' il avoit prins quelques intelligences avecques le roy d' Angleterre , pour ce qu' il avoit sa niepce espousée , mais qu' il le tromperoit ; et luy compta les biens qu' il avoit de luy , disant : « Il ne veult sinon vivre en ces dissimulations et entretenir chascun et faire son prouffit.
» Et dist audict herault plusieurs autres raisons pour admonnester le roy Edouard d' Angleterre de prendre appoinctement avecques luy.
Et donna audict herault trois cens escuz contant de sa main et luy en promist mil si l' appoinctement se faisoit.
Et en publicq luy feït donner une belle pièce de velours cramoisy contenant trente aulnes.
Ledict herault respondit qu' il travailleroit a cest appoinctement et qu' il croyoit que son maistre y entendroit voluntiers , mais qu' il n' en failloit point parler jusques à ce que le roy d' Angleterre fust deça la mer.
Mais , quant il y seroit , que on envoyast ung herault demander saufconduyt pour envoyer des embassadeurs devers luy et que on s' adressast à monsr de Havart ou à monsr de Stanlay et aussi à luy pour aider à conduyre le herault.
Il y avoit beaucoup de gens dans la salle , tandis que le roy parloit audict herault , qui actendoient et avoyent grant envye d' oýr ce que le roy diroit ne quel visaige il feroit quant il sortiroit de leans.
Quant il eust achevé , il m' appella et me dist que j' entretinse tousjours ledict herault , jusques à ce qu' on luy eust baillé compaignie pour le conduyre , affin que nul ne parlast à luy et que je luy feïsse delivrer une pièce de vellours cramoisy contenant trente aulnes.
Ainsi le feïz.
Le roy se meïst à parler à plusieurs et compter de ces lettres de deffiance ; et en appella sept ou huict à part et les feït lire , et monstra bon visaige bien asseüré , sans monstrer nulle craincte , car il estoit bien joyeux de ce qu' il avoit trouvé audict herault.
La duplicité du connétable de Saint-Pol Sur ce passaige , fault encores dire ung mot de monsr le connestable , lequel estoit en grant pensée du tour qu' il avoit faict au duc de Bourgongne touchant Sainct Quentin et se tenoit desjà comme deffié du roy , car ses principaulx serviteurs l' avoient laissé , comme monsr de Janly et monsr de Mouy , lesquelz le roy avoit desjà recueilliz , combien que monseigneur de Mouy alloit et venoit encores devers luy.
Et pressoit fort le roy que ledict connestable vint devers luy , et luy offroit certaines rescompenses qu' il demandoit pour la conté de Guyse , comme aultresfoys luy avoit promys.
Ledict connestable estoit bien contant de venir , pourveü que le roy feïst serment dessus la croix Sainct Lou à Angers de ne faire nul mal à sa personne ne consentir que autre le feïst.
Et alleguoit que aussi bien luy povoit faire ledict seigneur ce serment , comme d' autresfois l' avoit faict au seigneur de Lescun.
Et à cela luy respondit le roy que jamais ne feroit ce serment , mais que tout autre serment que ledict connestable luy vouldroit demander qu' il estoit contant de le faire.
Vous povez bien entendre que en grant travail d' esperit estoit le roy et ledict connestable , car il ne passoit ung seul jour , pour une espace de temps , qu' il n' allast gens de l' ung à l' autre sur le fait de ce serment.
Et qui bien y penseroit , c' est miserable vie que la nostre de tant prendre de travail et de peine pour se abbreger la vie en disant et escrivant tant de choses presque opposites à leurs pensées.
Et sy ces deux de quoy je parle estoient en grand travail , le roy d' Angleterre et le duc de Bourgongne n' en avoient pas moins de leur part.
Ce fut environ tout en ung temps , ou bien peu de jours sans faillir , que fut le passaige du roy d' Angleterre à Calaix et le departement du duc de Bourgongne devant Nuz.
Lequel à grans journées se retira droit à Callaix devers le roy d' Angleterre , à bien petite compaignie.
Et envoya ceste armée , ainsi despecée comme avez ouy , pour piller le pays de Barrois et de Lorraine et pour les faire vivre et se refreschir.
Et le feït à cause de ce que ledict duc de Lorraine luy commença la guerre et l' avoit deffié , luy estant devant Nuz : qui estoit bien une grant faulte à luy , avecques les autres que jà avoit faictes envers les Angloys , lesquelz s' attendoient de le trouver à leur descente , pour le moins deux mil Vc hommes d' armes bien en point et autre grand nombre de gens de cheval et de pied , car ainsi leur avoit promis ledict duc de Bourgongne pour les faire venir et qu' il auroit commancé la guerre en France trois moys avant leur descente , affin qu' ilz trouvassent le roy plus las et plus foullé.
Mais Dieu pourveüt à tout comme vous avez ouy.
Le roy d' Angleterre partit de Callaix et ledict duc en sa compaignye et passèrent par Boullenois et tirèrent à Peronne , où ledict duc les recueillit assez mal , car il faisoit garder les portes et n' y entroit gens que en petit nombre ; et logèrent aux champs : aussi le povoient - ilz bien faire , car ilz estoient bien pourveüz de ce qu' il leur failloit pour ce mestier.
Venuz qu' ilz furent à Peronne , ledict connestable envoya devers ledict duc de Bourgongne ung de ses gens , appellé Loys de Civille , pour s' excuser envers ledict duc de Bourgongne de quoy il ne luy avoit baillé Sainct Quentin , disant que , si ainsi l' eust faict , il ne luy eust peü plus servir en riens dedans le royaume de France ; car de tous pointz il eust perdu son credit et la communication des gens ; mais que , à ceste heure , veü qu' il veoit le roy d' Angleterre si près , feroit tout ce que ledict duc de Bourgongne vouldroit.
Et , pour en estre plus certain , bailla audict duc unes lettres de creance adressantz au roi d' Angleterre ; et mectoit ledict connestable la creance sur ledict duc de Bourgongne.
Oultre et davantaige envoyoit ung séellé audict duc de Bourgongne , par lequel il luy promectoit de le servir et secourir , et tous ses amys et alliéz , tant le roy d' Angleterre que autres , envers et contre tous ceulx qui povoient vivre et mourir , sans nul excepter.
Le duc de Bourgongne bailla au roy d' Angleterre sa lettre et dist sa creance ; et la feït ung peu plus grasse qu' elle n' estoit , car il asseüroit le roy d' Angleterre que ledict connestable le mectroit dedans Sainct Quentin et dedans toutes ses autres places.
Le roy Edouard le creüt assez tost , car il avoit espousé la nyepce du connestable , et si luy sembloit en si grant craincte du roy qu' il n' oseroit faillir à ce qu' il promectoit audict duc de Bourgongne.
Mais les pensées du connestable ny la paour qu' il avoit du roy ne le conduysoient pas encores jusques là ; mais luy sembloit encores qu' il useroit de dissimulation , comme il avoit accoustumé , pour les contanter , et qu' il y mectroit si evidentes raison en avant qu' ilz auroient encores pacience , sans le contraindre à se declairer.
Le roy Edouard ne ses gens n' avoient point fort practiqué les faictz de ce royaulme et alloient plus grossement en besongne ; par quoy ne peürent si tost entendre les dissimulations dont on use deça et ailleurs.
Car , naturellement , les Angloys qui ne sont jamais partyz d' Angleterre sont fort collericques : si sont toutes les nations de pays froid.
La nostre , comme vous voyez , est située entre les ungs et les autres et environnée comme vous sçavez , que avons l' Itallie et l' Espaigne et Castelloigne du costé de levant , et Angleterre et ces partyes de Flandres et de Hollande vers le ponant , et encores nous vient joindre Allemaigne partout vers la Champaigne.
Ainsi nous tenons de la region chaulde et aussi de la froide , par quoy avons gens de deux complexions.
Mais mon advis est que , en tout le monde , n' y a region myeulx située que celle de France.
Le roy d' Angleterre , qui avoit eu grant joye de ces nouvelles de monsr le connestable ( combien que desjà paravant en povoit bien avoir quelque sentement , mais non pas si ample ) , partit de Peronne , et le duc de Bourgongne en sa compaignie , qui n' avoit nulles gens , car tous estoient tiréz en Barrois et en Lorraine , comme je vous ay dit.
Et s' approchèrent de Sainct Quentin et allèrent courir ung grant taz d' Angloys devant , lesquelz je ouy parler ung peu de jours après.
Ilz s' attendoient qu' on sonnast les cloches à leur venue et que on apportast la croix et l' eau benoiste au devant.
Comme ilz s' approchèrent près de la ville , l' artillerie commença à tirer et saillir des escarmoucheurs à pied et à cheval , et y eut deux ou trois Angloys tuéz et aucuns pris.
Ilz eurent ung très mauvais jour de pluye , et en cest estat s' en retournèrent en leur ost , bien fort mal contans , murmurans contre ce connestable et l' appelloient trahistre.
Le lendemain au matin , le duc de Bourgongne voulut prendre congé du roy d' Angleterre , qui estoit chose bien estrange , veü qu' il les avoit ainsi faict passer ; et vouloit tirer vers son armée en Barroys , disant qu' il feroit beaucoup de choses en leur faveur.
Les Angloys , qui sont suspesonneux et qui estoient tous neufz deça et esbahiz , ne se povoient contenter de son allée ne croire qu' il eust nulles gens aux champs.
Et si ne sçavoit le duc de Bourgongne moderer le faict dudict connestable , nonobstant qu' il leur dist que tout ce qu' il en avoit faict estoit pour toutes bonnes fins ; et si les esbahissoit l' yver qui approchoit , et sembloit bien , à les ouyr parler , que le cueur leur tirast plus à la paix que à la guerre.
Négociations entre Louis XI et Édouard IV Sur ces propres parolles , et comme ledict duc vouloit partir , fut prins par les Angloys ung varlet d' ung gentil homme de la maison du roy appellé Jacques de Grassé , lequel estoit de vingt escuz.
Et fut incontinent ledict varlet amené devant le roy d' Angleterre et le duc de Bourgongne , qui estoient ensemble , et puis fut mis en une tante.
Après qu' ilz l' eurent interrogué , ledict duc de Bourgongne print congié du roy d' Angleterre , et s' en tira en Brabant pour aller à Maizières , où il avoit partie de ces gens.
Le roy d' Angleterre commanda que on donnast congé à ce varlet , veü que c' estoit leur premier prisonnier ; et , au departir , monsr de Havart et monsr de Stanlay luy donnèrent ung noble et luy dirent :  « Recommandez - nous à la bonne grace du roy vostre maistre , si vous povez parler à luy.
» Ledict varlet à grant diligence vint devers le roy , qui estoit à Compiengne , pour dire ces parolles.
Le roy entra en grant suspicion de luy , doubtant que ce fust une espie , à cause que Gilbert de Grassé , frère du maistre dudict varlet , estoit pour lors en Bretaigne , fort bien traicté du duc.
Le varlet fut enferré et estroictement gardé cest nuyct.
Toutesfois , beaucoup de gens parlèrent à luy par le commandement du roy , et sembloit à leur rapport qu' il parlast bien asseüréement et que le roy le devoit ouyr.
L' endemain , bien matin , le roy parla à luy.
Après qu' il l' eust ouy , il le feït desferrer ; mais encores demoura gardé.
Et alla le roy pour se mectre à table , ayant plusieurs ymaginations , savoir s' il envoyeroit vers les Anglois ou non.
Et , avant que se seoir à table , m' en dist quelques parolles ; car , comme vous sçavez , monsr de Vienne , nostre roy parloit fort privéement et souvent à ceulx qui estoient plus prochains de luy , comme j' estoye lors et d' autres depuis , et aymoit à parler en l' oreille.
Il luy vint à memoire les parolles que le herault d' Angleterre luy avoit dictes , qui fut qu' il ne faillist point à envoyer querir ung sauf conduyt pour envoyer devers le roy d' Angleterre , dès qu' il seroit passé la mer , et que on l' adressast aux dessusdictz seigneurs de Havart et de Stanlay.
Dès qu' il fut assis à table et eut ung peu ymaginé , comme vous sçavez qu' il faisoit , qui estoit bien estrange à ceulx qui ne le congnoissoient ( car sans le congnoistre l' eussent jugé mal saige , mais les oeuvres tesmoignoient bien le contraire ) , il me dist en l' oreille que je me levasse et que j' envoyasse querir ung varlet qui estoit à monsr des Halles , filz de Merichon de la Rochelle , et que je allasse manger en ma chambre pour luy demander secrettement s' il oseroit entreprendre d' aller en l' ost du roy d' Angleterre en habit de herault.
Je feïz incontinent ce qu' il m' avoit commandé et fuz très esbahy quant je veïz ledict serviteur , car il ne me sembloit de taille ne de façon propice à une telle oeuvre.
Toutesfois , il avoit bon sens , comme j' ay congneü depuis , et la parolle doulce et amyable.
Jamais le roy n' avoit parlé à luy que une seulle fois.
Ledict serviteur fut très esbahy , quant il m' ouyt parler et se gecta à deulx genoulx devant moy , comme celluy qui cuydoit jà estre mort.
Je l' asseüroye le myeulx que je povoie et luy promis une ellection en l' isle de Ré et de l' argent.
Et , pour plus l' asseürer , luy diz que cecy procedoit des Anglois , et puis le feïz manger avec moi , où n' estions que nous deux et ung serviteur , et petit à petit le mectoye en ce qu' il avoit affaire.
Je n' y euz pas long temps esté que le roy m' envoya querir.
Je luy comptay de nostre homme et luy en nommay d' autres plus propices , en mon entendement ; mais il n' en voulut point d' aultre , et vint luy mesmes parler à luy , et l' asseüra plus en une parolle que je n' avoye faict en cent.
Avecques ledict seigneur n' entra en ladicte chambre que monsr de Villiers , lors grant escuyer , et maintenant bailly de Caen.
Et quant il sembla au roy que nostre homme fut en bon propos , il envoya par ledict grant escuyer querir une bannière de trompette , pour luy faire une cotte d' armes , car ledict seigneur n' estoit point cerimonieux ne accompaigné de herault ne de trompette , comme sont plusieurs princes ; et ainsi ledict grant escuyer et ung de mes gens feïrent ceste cotte d' armes le myeulx qu' ilz peürent , et alla ledict grant escuyer querir ung esmail d' ung petit herault qui estoit à l' admiral , appellé Plain Chemin , lequel esmail fut attaché à nostre homme.
Et luy apporta l' en secrettement ses houseaulx et son habillement , et luy fut amené son cheval et mis dessus , sans ce que personne en sceüst riens.
Et luy mist - on une belle bougecte à l' arçon de sa selle pour mectre sa cotte d' armes et , bien instruict de ce qu' il avoit à dire , puis s' en alla tout droit à l' ost des Angloys.
Arrivé que fust nostre homme à l' ost du roy d' Angleterre avecques sa cotte d' armes sur le doz , tantost fut arresté et mené devant la tente dudict roy d' Angleterre.
Il luy fut demandé que il y venoit faire.
Il dist qu' il venoit de par le roy pour parler au roy d' Angleterre et qu' il avoit charge de se addresser à messrs de Havart et de Stanlay.
On le mena en une tente pour disner , et luy fist - on très bonne chère.
Au lever de la table du roy d' Angleterre , qui disnoit à l' heure que le herault arriva , on mena ledict herault devers luy , et l' ouyt.
Sa creance estoit fondée sur le desir que le roy avoit de long temps d' avoir bonne amytié avecques luy et que les deux royaulmes peüssent vivre en paix et que jamais , depuis qu' il avoit esté roy de France , il n' avoit fait guerre ne entreprise contre le roy ny le royaulme d' Angleterre , s' excusant de ce que autresfois avoit recueilly monsr de Warvic , disant que ce n' avoit esté seulement que contre le duc de Bourgongne et non point contre luy.
Aussi luy faisoit remonstrer le roy que le duc de Bourgongne ne l' avoit point appellé , sinon pour en cuyder faire ung meilleur appoinctement avecques le roy , sur l' occasion de sa venue ; et sy autres en y avoit qui y tinssent la main , que ce n' estoit seullement que pour en amander leurs affaires et tascher à leurs fins particulières.
Et du fait du roy d' Angleterre ne leur challoit au demourant comme il en allast , mais qu' ilz en feïssent leurs besongnes bonnes.
Aussi luy faisoit remonstrer le temps et que jà s' approuchoit l' yver ; et qu' il sçavoit bien qu' il avoit fait grant despence et que il y avoit plusieurs gens en Angleterre qui desiroient la guerre par deça , tant nobles que marchans ; et que quant ce viendroit que le roy d' Angleterre se vouldroit mectre en son devoir d' entendre au traicté , que le roy se y mettroit tant de son costé , que luy et son royaume devroient estre contans.
Et , affin que mieulx fust informé de toutes ces choses , s' il vouloit donner ung sauf-conduyt pour le nombre de cent chevaulx , que le roy envoyeroit devers luy embassadeurs bien informéz de son vouloir , ou , si le roy d' Angleterre aymoit myeulx que ce fust en quelque village à my chemin des deux armées et que là se trouvassent gens des deux costéz , que le roy en seroit très content et envoyeroit sauf-conduyt de son costé.
Le roy d' Angleterre et une partie de ses privés trouvèrent ces ouvertures très bonnes.
Et fut baillé ung sauf-conduyt à nostre homme , tel qu' il le demandoit , et luy fut donné quatre nobles , et vint avec luy ung herault pour avoir ung saufconduyt du roy , pareil de celuy qu' ilz avoient donné.
Et l' endemain , en ung village auprès d' Amyens , se trouvèrent les embassadeurs ensemble.
De la part du roy y estoit le bastard de Bourbon , admiral , monsr de Sainct Pierre , l' evesque d' Evreux , appellé Hebert.
Le roy d' Angleterre y envoya monsr de Havart , ung nommé Chalanguier , ung docteur appellé Morton , qui aujourdhuy est chancellier d' Angleterre et archevesque de Cantorbye.
Je croy que à plusieurs pourroit sembler que le roy se humilioit trop.
Mais les saiges pourroient bien juger par mes parolles precedentes que ce royaume estoit en grant dangier si Dieu n' y eust mis la main.
Lequel disposa le sens de nostre roy à eslire saige party et troubla bien celuy du duc de Bourgongne , qui fist tant d' erreurs , comme vous avez veü , en ceste matière , qui tant de fois avoit desiré ce qu' il perdit par sa faulte.
Nous avyons lors beaucoup de choses secrettes parmy nous , dont fussent venuz de grans maulx en ce royaume et promptement ( si cest appoinctement ne se fust trouvé , et bien tost ) , tant du costé de Bretaigne que d' ailleurs ; et croy veritablement , aux choses que j' ay veües en mon temps , que Dieu a ce royaume en especialle recommendation.
Le rétablissement de la paix 1.
Comme la paix fut traictée entre le roy et le roy d' Angleterre.
- Comme vous avez ouy , noz embassadeurs se trouvèrent ensemble dès le lendemain de la venue de nostre herault , car nous estions près les ungs des autres comme de quatre lieues ou moins.
Nostre herault eut bonne chère , et eut son office en l' isle de Ré , dont il estoit natif , et de l' argent.
Plusieurs ouvertures furent faictes entre noz embassadeurs.
Les Angloys demandèrent , comme ilz ont accoustumé , la couronne ; pour le moins , Normandie et Guyenne.
Bien assailly , bien deffendu.
Dès ceste première journée furent les choses bien approchées , car les deux parties en avoyent grant envie.
Les nostres revindrent et les aultres s' en retournèrent en leur ost.
le roy oýt leurs demandes et dernières conclusions : c' estoit soixante douze mil escuz , tous contans , avant que partir , le mariage du roy qui est aujourduy avec la fille aisnée du roy Edouart , laquelle est aujourduy royne d' Angleterre , et la duché de Guyenne pour la nourrir ou cinquante mil escuz tous le sans renduz dedans le chasteau de Londres , jusques au bout de neuf ans , et , au bout de ce terme , devoit le roy qui est aujourduy et sa femme joýr pacificquement du revenu de Guyenne , et aussi nostre roy devoit demourer quicte de ce payement envers le roy d' Angleterre.
Plusieurs autres petitz articles y avoit touchant le fait des marchans , dont je ne foiz pas mencion.
Et devoit durer ceste paix neuf ans entre les deux royaulmes.
Et y estoient comprins tous les alliéz d' un costé et d' autre , et principallement , de la part du roy d' Angleterre , les ducz de Bourgongne et de Bretaigne , si comprins y vouloient estre.
Offroit le roy d' Angleterre , qui estoit chose bien estrange , de nommer aucuns personnaiges qu' il disoit estre trahistres au roy et à sa couronne et de le monstrer par escript.
Le roy eut merveilleusement grant joye de ce que ses gens luy rapportèrent.
Il tint conseil sur ceste matière , et j' estoie present.
Aucuns furent d' advis que ce n' estoit que une tromperie et une dissimulation de la part des Angloys.
Au roy sembloit le contraire , et allegua la disposition du temps et la saison et qu' ilz n' avoient une seulle place qui fust à eulx et aussi les mauvais tours que leur avoit faict le duc de Bourgongne , lequel estoit desjà departy d' avec eulx.
Et se tenoit comme seür que le connestable ne bailleroit nulles places , car chascune heure le roy envoyoit devers luy pour l' entretenir et pour l' adoulcir et pour le garder de mal faire.
Aussi le roy avoit bonne congnoissance de la personne du roy d' Angleterre , lequel aymoit fort ses plaisirs et ses aises.
A quoy sembloit qu' il parloit plus saigement que homme de la compaignie et qu' il entendoit myeulx ces matières de quoy il parloit.
Et conclud que à très grand dilligence on cerchast cest argent ; et fut advisée la manière de le trouver et qu' il failloit que chascun prestast quelque chose pour ayder soudainement à le fournir.
Et , oultre , dist le roy qu' il n' estoit chose au monde qu' il ne feïst pour les gecter hors du royaulme , excepté qu' il ne consentiroit jamais pour riens qu' ilz eussent terre ; mais , avant qu' il le souffrist , mectroit toutes choses en peril et hazard.
2.
Icy parle de monsr le connestable et comme il envoya devers le roy , adverty de l' appoinctement qui se traictoit entrele roy et le roy d' Angleterre.
- Monsr le connestable se commença à appercevoir de ces marchéz et à avoir paour d' avoir offence de tous costéz , craignant tousjours ceste marchandise qui avoit cuydé estre conclue contre luy à Bouvynes ; et , pour ceste cause , il envoyoit souvent devers le roy.
Et , sur l' heure dont je parle , vint devers ledict seigneur ung gentil homme appellé Loys de Civille , serviteur du connestable , et ung sien secretaire nommé Richier , qui tous deux vivent encores , et dirent leur creance à monsr de Bouchaige et à moy premier que au roy , car le plaisir dudict seigneur estoit tel.
Ce qu' ilz apportoyent pleüt fort au roy , quant il en fut adverty , pour ce qu' il avoit intention de s' en servir , comme vous orrez.
Le seigneur de Contay , serviteur du duc de Bourgongne , qui avoit esté prins naguères devant Arras , comme vous avez ouy , alloit et venoit sur sa foy devers ledict duc ; et luy avoit promis le roy donner sa finance et une très grande somme d' argent s' il povoit traicter la paix.
D' avanture , il estoit arrivé devers le roy ce jour que arrivèrent les deux dessus nomméz serviteurs dudict connestable.
Le roy feït mectre ledict de Contay dedans ung grant ostevent et vieil , lequel estoit en sa chambre , et moy avecques luy , affin qu' il entendist et peüst faire rapport à son maistre des parolles dont ledict connestable et ses gens usoient dudict duc.
Et le roy se vint seoir sur ung escabeau rasibus dudict ostevent , affin que nous peüssions entendre les parolles que disoit Loys de Ceville.
Et avecques ledict seigneur n' y avoit que monsr du Bouchaige.
Ledict Loys de Ceville et son compaignon commancèrent les parolles , disans que leur maistre les avoit envoyéz devers le duc de Bourgongne et qu' il luy avoit faict plusieurs remonstrances pour le desmouvoir de l' amytié des Angloys et qu' ilz l' avoient trouvé en telle collère contre le roy d' Angleterre que à peu qu' ilz ne l' avoient gaigné , non pas seullement à laisser lesditz Angloys , mais à ayder à les destrousser en leur en retournant.
En disant ces parolles , pour cuyder complaire au roy , ledict Loys de Ceville commança à contrefaire le duc de Bourgongne et à frapper du pied contre terre et jurer sainct George et qu' il appelloit le roy d' Angleterre Blayborgne , filz d' un archer qui portoit son nom , et toutes les mocqueries que en ce monde il estoit possible dire d' homme.
Le roy rioit fort et luy disoit qu' il parlast hault et qu' il commançoit à devenir ung peu sourt et qu' il le deïst encores une fois.
L' autre ne se faignoit pas et recommançoit encores de très bon cueur.
Monsr de Contay , qui estoit avecques moy en cest ostevent , estoit le plus esbahy du monde , et n' eust jamais creü , pour chose que on luy eust sceü dire , ce qu' il oyoit.
La conclusion des gens dudict connestable estoit qu' ilz conseilloient au roy que , pour eviter tous ces grans perilz qu' il veoyt appareilléz contre luy , qu' il print une trève et que ledict connestable se faisoit fort de le guyder et que , pour contenter ces Angloys , que on leur baillast seullement une petite ville ou deux pour les loger l' yver , qu' elles ne sçauroient estre si meschantes qu' ilz ne s' en contentassent.
Et sembloit , sans riens nommer , qu' ilz voulsissent dire Eu et Saint Vallery.
Et luy sembloit que , par ce moyen , les Angloys se contenteroient de luy et du reffuz qu' il leur avoit fait de ses places.
Le roy , à qui il suffisoit d' avoir joué son personnaige et faire entendre au seigneur de Contay les parolles dont usoit et faisoit user ce connestable par ses gens , ne leur feït nulle malle gracieuse responce , mais seullement leur dist : « J' envoyerai devers mon frère et luy feray sçavoir de mes nouvelles.
» Et puis leur donna congé.
L' ung feït le serment en ma main que , s' il sçavoit riens qui touchast le roy , de le reveller.
Il greva beaucoup au roy de dissimuler de ceste matière où ilz conseilloient de bailler terres aux Angloys ; mais , doubtant que ledict connestable ne feïst pis , n' y voulut point respondre en façon qu' ilz congneüssent qu' il eust mal prins , mais envoya devers luy.
Le chemin estoit court : ung homme ne mectoit guères à aller et retourner.
Le seigneur de Contay et moy partismes de cest ostevent quant les autres s' en furent alléz ; et le roy rioit et faisoit bien bonne chère.
Mais ledict de Contay estoit comme homme sans pacience d' avoir ouy telle sorte de gens ainsi se mocquer de son maistre et veü encores les traictéz qu' il menoit avecques luy ; et luy tardoit bien que jà ne feüst à cheval , pour l' aller compter à sondict maistre le duc de Bourgongne.
Sur l' heure fut despesché et son instruction escripte de sa main propre ; et emporta une lettre de creance de la main du roy et s' en partit.
3.
Comme le duc de Bourgongne , adverty de cest appointement qui se traictoit , vint en grant dilligence devers le roy d' Angleterre pour le cuyder empescher.
- Notre matière d' Angleterre estoit jà accordée , comme avez ouy , et se menoient tous ces marchéz en ung temps et en ung coup.
Ceulx qui , de par le roy , s' estoient trouvéz avec les Angloys , avoient faict leur rapport , comme avez entendu , et ceulx du roy d' Angleterre retournéz devers luy.
Des deux costéz fut accordé et deliberé par ceulx qui allèrent et vindrent que les deux roys se verroient et que , après qu' ilz se seroient veüz et juréz les traictéz pourparléz , que le roy d' Angleterre s' en retourneroit en Angleterre , après avoir receü les soixante douze mil escuz , et qu' il laisseroit en ostaige le seigneur de Havart et son grant escuyer , messire Jehan Sene , jusques à ce qu' il fust passé la mer.
Part à part , furent promys seize mil escuz de pension aux serviteurs privéz du roy d' Angleterre : à monsr d' Estinges , deux mil escuz l' an ( cestuy-là n' en voulut jamais bailler quictance ) ; au chancellier , deux mil escuz ; à monsr de Havart , grant escuyer , Chalengier , monsr de Mongoumery et autres , le demourant ; et largement argent content et vaisselle fut donnée aux serviteurs dudict roy Edouard d' Angleterre.
Le duc de Bourgongne , sentant ces nouvelles , vint de devers Luxembourg , où il estoit , à très grant haste devers le roy d' Angleterre ; et n' avoit que seize chevaulx quant il arriva devers luy.
Le roy d' Angleterre fut fort esbahy de ceste venue si soubdaine et luy demanda qui l' amenoit ; et congneüt bien qu' il estoit courroucé.
Ledict duc respondit qu' il venoit parler à luy.
Ledict roy luy demanda s' il vouloit parler à luy à part ou en publicque.
Lors luy demanda ledict duc s' il avoit la paix.
Le roy d' Angleterre luy respondit qu' il avoit faict une trève pour neuf ans , en laquelle il estoit comprins et le duc de Bretaigne , et luy prioit qu' il se y accordast.
Ledict duc se courroussa et parla angloys ( car il sçavoit le langaige ) et allegua plusieurs beaulx faictz des roys d' Angleterre qui estoient passéz en France et des peines qu' ilz avoyent prinses pour y acquerir honneur et blasma fort ceste trève , disant qu' il n' avoit point cerché à faire passer les Angloys pour besoing qu' il en eust , mais pour recouvrer ce que leur appartenoit ; et affin qu' ilz congneüssent qu' il n' avoit nul besoing de leur venue , qu' il ne prendroit trèves avecques nostre roy jusques le roy d' Angleterre eust esté trois moys delà la mer.
Et , après ces parolles , part et s' en va de là où il venoit.
Le roy d' Angleterre print très mal ces parolles , et ceulx de son conseil ; autres , qui n' estoient point contens de ceste paix , louèrent ce que ledict duc avoit dit.
Préparatifs de l' entrevue de Picquigny 1.
Icy commence à parler de la veüe du roy et du roy d' Angleterre qui fut à Pequigny.
- Le roy d' Angleterre , pour conclure ceste paix , vint loger à demye lieue d' Amyens ; et estoit le roy à la porte , qui de loing les povoit veoir arriver.
Pour ne mentir point , il sembloit bien qu' ilz fussent neufz à ce mestier de tenir les champs ; et chevauchoient en assez mauvais ordre.
Le roy envoya au roy d' Angleterre trois cens charriotz chargéz de vins des meilleurs que possible fut de trouver.
Et sembloit ce charroi presque ung ost aussi grant que celluy d' Angleterre.
Et pour ce qu' il estoit trève , venoit largement Angloys en la ville et se monstroient peu saiges et ayans peu de reverence à leur roy.
Ilz venoient tous arméz et en grande compaignie , et quant nostre roy y eust voulu aller à mauvaise foy , jamais si grant compaignie ne fut plus aisée à desconfire.
Mais sa pensée n' estoit autre que à les bien festoyer et se mectre en bonne paix avec eulx pour son temps.
Il avoit ordonné à l' entrée de la porte de la ville deux grans tables , à chascun costé une , chargées de toutes bonnes viandes qui font envie de boire , et de toutes sortes , et les vins les meilleurs dont on se povoit adviser , et les gens pour en servir.
D' eaue , n' estoit point de nouvelles.
A chascune de ces deux tables avoit fait seoir cinq ou six hommes de bonne maison , fort gros et gras , pour myeulx plaire à ceulx qui avoyent envye de boyre ; et y estoit le seigneur de Craon , le seigneur de Bricquebec , le seigneur de Bressuyre , le seigneur de Villiers et autres.
Et , dès que les Anglois s' approchoient de la porte , ilz veoyent ceste assiette ; et y avoit gens qui les prenoient à la bride et disoient qu' ilz y courussent une lance ; et les amenoient près la table , et estoient traictéz pour ce passaige selon l' assiette et en très bonne sorte , et le prenoient bien en gré.
Comme ilz estoient en la ville , quelque part qu' ilz descendissent , ilz ne payèrent riens ; et y avoit neuf ou dix tavernes bien fournies de ce qu' il leur estoit necessaire , où ilz alloient boire et manger ; et demandoient ce qu' il leur plaisoit et ne payoient riens ; et dura cecy trois ou quatre jours.
2.
Comment monsr le connestable envoya devers le roy d' Angleterre pour le desmouvoir de faire ledict appoinctement avecques le roy.
- Vous avez ouy comment ceste trève desplaisoit au duc de Bourgongne ; mais encores desplaisoit - elle plus au connestable , qui se veoit mal de tous costéz et avoir failly.
Et , pour ce , envoya devers le roy d' Angleterre son confesseur avec une lettre de creance , qui estoit telle que , pour l' amour de Dieu , ne voulsist adjouster foy aux promesses ne aux parolles du roy , mais que seullement il voulsist prendre Eu et Sainct Vallery et se y loger pour partye de l' yver , car , avant qu' il fust deux moys , il feroit par telle manière qu' il seroit bien logé ; sans luy bailler autre seürté , mais très grant esperance.
Et , affin qu' il n' eust cause de faire ung meschant appoinctement pour peu d' argent , il offroit à luy prester cinquante mil escuz et luy faisoit beaucoup d' autres ouvertures.
Desjà avoit fait brusler le roy ces deux places dont il parloit , à cause que ledict connestable luy avoit conseillé les bailler aux Angloys , et le roy d' Angleterre en estoit adverty , lequel feït response audict connestable que sa trève estoit conclue et qu' il ne changeroit riens en ceste matière et , s' il luy eust tenu ce qu' il luy avoit promis , qu' il n' eust point fait cest appointement.
Lors fut de tous pointz nostre connestable desesperé.
3.
Icy recommance à parler de la veüe des deux roys.
- Vous oyez comme ces Angloys se festoyoient en la ville d' Amyens.
Ung soir monsr de Torcy vint dire au roy qu' il y en avoit largement et que c' estoit très grant danger.
Le roy s' en courroussa à luy.
Ainsi chascun s' en teüt.
Le matin estoit le jour semblable que avoyent esté les Innocens ceste année , et à tel jour le roy ne parloit ne vouloit parler de nulle de ses matières et tenoit à grant malheur quant on luy en parloit et s' en courroussoit fort à ceulx qui l' avoyent accoustumé de hanter et qui congnoissoient sa condicion.
Toutesfois , ce matin dont je parle , comme le roy se levoit et disoit ses heures , quelcun me vint dire qu' il y avoit bien neuf mil Angloys en la ville.
Je me deliberay de prendre l' adventure de luy dire et rentrer en son retraict.
Et luy dis : « Sire , nonobstant qu' il soit le jour des Innnocens , si est - il necessaire que je vous dye ce que l' on m' a dit.
» Et luy comptay au long , et le nombre qui y estoit , et tousjours en venoit , et tous arméz , et que nul n' osoit reffuser la porte de peur de les mescontenter.
Ledict seigneur ne fut point obstiné ; mais tost laissa ses heures et me dist qu' il ne failloit point tenir la cerimonie des Innocens ce jour et que je montasse à cheval et essayasse de parler aux chefz des Angloys pour veoir si les pourrions retirer et que je deïsse à ses cappitaines , si aucuns en rencontraye , que ilz veinsent parler à luy et qu' il viendroit incontinent à la porte après moy.
Ainsi le feïz et parlay à trois ou quatre des chefz des Angloys que je congnoissoie , et leur deïz ce qui servoit à ceste matière.
Pour ung qu' ilz en renvoyoient , il y en entroit vingt.
Le roy envoya après moy monsr de Gyé , à ceste heure mareschal de France.
Pour ceste matière , nous entrasmes en une taverne où jà y avoyent esté faictz cent et unze escotz , et n' estoit pas encores neuf heures du matin.
La maison estoit plaine : les ungs chantoyent , les autres dormoyent et estoient yvres.
Quant je congneü cela , il me sembla bien qu' il n' y avoit point de peril , et le manday au roy , lequel vint incontinent à la porte , bien accompaigné.
Et secrettement feït armer deux ou trois cens hommes d' armes ès maisons de leurs cappitaines , et aucuns en mist sur le portal par où ilz entroient.
Le roy feït apporter son disner en la maison des portiers , et feït disner plusieurs gens de bien des Angloys avecques luy.
Le roy d' Angleterre fut adverty de ce desordre et en eut honte ; et manda au roy que on commandast que l' on n' en laissast nulz entrer.
Le roy feït responce que cela ne feroit - il jamais , mais , s' il plaisoit au roy d' Angleterre , qu' il envoyast de ses archiers et que eulx mesmes gardassent la porte et meïssent dedans ceulx que ilz vouldroient.
Et ainsi fut faict.
Et beaucoup d' Angloys s' en allèrent hors de la ville par le commandement du roy d' Angleterre.
Il fut alors advisé que , pour mectre fin à tout , failloit adviser le lieu où les deux roys se verroient et ordonner gens à visiter la place.
De la part du roy y alasmes monsr du Bouchaige et moy et , pour le roy d' Angleterre , monsr de Havart et ung appellé Chalenger et ung herault.
Et , après avoir bien allé et visité la rivière , nous arrestasmes que le plus beau lieu et le plus seür estoit Pequigny , à trois lieues d' Amyens , ung fort chasteau qui est au vydame d' Amyens , combien qu' il avoit esté bruslé par ledict duc de Bourgongne.
La ville est basse et y passe la rivière de Somme , laquelle n' est point gueable et , en ce lieu , n' est point large.
Par là où venoit le roy , le pays estoit beau et large ; de l' autre costé , par où venoit le roy d' Angleterre , le pays estoit très beau , sauf que , quant il venoit à approcher de la rivière , il y avoit une chaussée , de bien deux grandz gectz d' arc de long , qui avoit les marestz d' un costé et d' autre ; et qui ne fust allé à la bonne foy , c' estoit ung très dangereux chemin.
Et sans point de doubte , comme j' ay dit ailleurs , les Angloys ne sont point si subtilz en traictéz et en appoinctemens comme sont les François ; et , quelque chose que l' on en die , ilz vont assez grossement en besongne.
Mais il fault avoir ung peu de pacience et ne debattre point colleriquement avec eulx.
Prinse la conclusion de nostre lieu , il fut ordonné d' y faire ung pont bien puissant et assez large ; et fournismes les charpentiers et les estoffes ; et , ou millieu de ce pont , fut faict ung fort treilleïz de boys comme on faict aux caiges des lyons.
Et n' estoient point les trouz entre les barreaulx plus grans que à y boutter le braz à son aise.
Le dessus estoit couvert d' aiz seullement pour la pluye , si avant qu' il se povoit mettre dix ou douze personnes dessoubz de chascun costé.
Et comprenoit le treilleïz jusques sur le bort du pont , affin que on ne peüst passer de l' ung costé à l' autre.
En la rivière y avoit seullement une petite sentine , où il y avoit deux hommes pour passer ceulx qui vouloyent aller d' ung costé à l' autre.
Je veulx dire l' occasion qui meüt le roy que cest entredeux fut faict de telle façon que l' on ne peüst aller d' un costé à l' autre.
Et pourroit par aventure servir , le temps advenir , à quelcun qui auroit à faire semblable cas.
Du temps du roy Charles septiesme estant en assez jeune aage , le royaulme estoit fort persecuté des Angloys et estoit le roy Henri cinquiesme au siège devant Rouen et le tenoit fort à destroit.
Et la pluspart de ceulx de dedans estoient subjectz aux partisans du duc Jehan de Bourgongne , qui pour lors regnoit.
Entre ledict duc Jehan de Bourgongne et le duc d' Orléans y avoit jà eu grant different et la pluspart de ce royaulme divisé par ces deux parties , dont le faict du roy ne valloit pas myeulx.
Oncques parcialité ne commença en pays , que la fin n' en fut dommaigeuse et mal aisée à estaindre.
Pour ceste question dont je parle avoit jà esté tué le duc d' Orleans à Paris , unze ans avoit.
Ledict duc Jehan avoit ung grant amatz et alloit en intention de lever ce siège qui estoit devant Rouen ; et , pour mieulx y povoir parvenir et s' asseürer du roy , avoit esté traicté que le roy et luy se verroient à Montereau où fault Yonne.
Et là fut faict ung pont et unes barrières.
Ou meillieu desdictes barrières , y avoit ung petit huysset , qui fermoit de deux costéz , par lequel on povoit aller de l' ung costé à l' autre , mais que les deux partz le voulsissent.
Ainsi se trouva le roy de l' ung costé de ce pont et ledit duc Jehan de l' autre , accompaignéz de grant nombre de gens d' armes , especiallement ledict duc.
Ilz se misrent à parlementer sur le pont ; et , à l' endroit où ilz parloyent , n' y avoit avec ledict duc que trois ou quattre personnes.
Leur parlement encommancé , fut ledict duc de Bourgongne semont tellement , ou par envie de soy humilier devant le roy , qu' il ouvrit de son costé et on luy ouvrit de l' autre , et passa luy quatriesme.
Incontinent fut tué , et ceulx qui estoient avecques luy , dont est advenu depuis assez de maulx , comme chascun scet.
Cecy n' est pas de ma matière , par quoy je n' en diz plus avant.
Mais le roy le me compta , ne plus ne moins que je vous deïz , en ordonnant ceste vuëe.
Et disoit que , s' il n' y eust point eu d' huys à ceste veüe dont je parle , on n' eust point eu d' occasion de semondre ledict duc de passer et ce grant inconvenient ne fust point advenu , dont principallement furent cause aucuns des serviteurs dudict duc d' Orleans , lequel avoit esté tué comme je vous ay dit , et estoient en auctorité avecques le roy Charles septiesme.
L' entrevue de Picquigny et ses suites 1.
L' entrevue de Picquigny.
- Noz barrières ainsi faictes , comme vous avez ouy , vindrent l' endemain les deux roys , et fut l' an mil quatre cens LXXV , le xxixe jour d' aoust.
Le roy avoit environ huict cens hommes d' armes avecques luy , et arriva le premier.
Du costé où estoit le roy d' Angleterre , estoit toute son armée en bataille ; et , combien que nous ne pensions point veoir le tout , si nous sembloit bien qu' il y avoit ung merveilleux et grant nombre de gens de cheval ensemble.
Ce que nous avions de nostre costé ne parroissoit riens auprès.
Aussi la quarte partie de l' armée du roy n' y estoit pas.
Il estoit dit que avec chascun des roys y auroit douze hommes , qui jà estoient ordonnéz pour estre aux barrières , des plus grans et des plus prochains.
De nostre costé avions quatre hommes du roy d' Angleterre pour veoir ce que se faisoit parmy nous et autant en avions - nous du costé du roy d' Angleterre.
Comme je vous ay dit , le roy estoit arrivé le premier , et jà aux barrières ; et estions douze auprès de luy , entre lesquelz estoit le feu duc Jehan de Bourbon et le cardinal son frère.
Le plaisir du roy avoit esté que je fusse vestu pareil de luy ce jour.
Il avoit accoustumé de long temps en avoir quelcun qui s' abilloit pareil de luy souvent.
Le roy d' Angleterre vint du long de la chaussée dont j' ay parlé , très bien accompaigné , et sembloit bien roy.
Avecques luy estoit le duc de Clarance , son frère , le conte de Northonbelande et aucuns autres seigneurs , son chambellan appellé monsr d' Estingues , son chancellier et autres , et n' en y avoit que trois ou quatre habilléz de drap d' or pareil dudict roy.
Ledict roy avoit une barrette de velours noir sur sa teste , et y avoit une grant fleur de liz de pierrerie.
C' estoit ung très beau prince , et grant , mais il commançoit à engresser et l' avoye veü autresfois plus beau , car je n' ay pas souvenance de avoir jamais veü ung plus bel homme qu' il estoit quant monsr de Warvic le feïst fuir d' Angleterre.
Comme il approcha de la barrière quatre ou cinq piedz près , il osta sa barrette et se agenouilla comme à demy pied de terre.
Le roy luy fist aussi grant reverence , lequel estoit jà appuyé contre les barrières , et commencèrent à s' entre-embrasser par les troux , et fist le roy d' Angleterre encore une plus grant reverence.
Le roy commença la parolle et luy dist : « Monsr mon cousin , vous soyez le très bien venu.
Il n' y a homme au monde que je desirasse tant à veoir que vous.
Et loué soit Dieu de quoy nous sommes icy assembléz à ceste bonne intention.
» Le roy d' angleterre respondit à ce propoz en assez bon françois.
Lors commança à parler ledit chancellier d' Angleterre , qui estoit ung prelat appellé l' evesque d' Isle , et commença par une prophetie , dont les Angloys ne sont jamais despourveüz , laquelle disoit que en ce lieu de Pequigny se devoit faire une grand paix entre France et Angleterre.
Et après furent desployées les lettres que le roy avoit faict bailler audict roy d' Angleterre touchant le traicté qui estoit faict.
Et demanda ledict chancellier au roy s' il les avoit commandées telles et s' il les avoit pour aggreables.
A quoy le roy respondit que ouy ; et aussi celles qui luy avoient eté baillées de la part du roy d' Angleterre.
Et lors fut apporté le missel et misdrent les deux roys la main dessus et les autres deux mains sur la saincte vraye croix ; et jurèrent tous deux tenir ce qui avoit esté promis entre eulx : c' est assavoir les trèves de neuf ans , compriz les alliéz d' ung costé et d' autre , et d' accomplir le mariage de leurs enfans , ainsi qu' il estoit contenu oudict traicté.
Après le serment faict , notre roy , qui avoit la parolle bien à son commandement , commença à dire au roy d' Angleterre , en se ryant , qu' il failloit qu' il vint à Paris et qu' il le festieroit avecques les dames et qu' il luy bailleroit monsr le cardinal de Bourbon pour confesseur , qui estoit celuy qui l' assouldroit très voulentiers de ce peché , s' aulcun il en avoit commis , car il sçavoit bien que ledict cardinal estoit bon compaignon.
Comme ce propoz avoit ung peu duré ou semblable , le roy , qui se monstroit avoir auctorité en ceste compaignie , nous feïst retirer et nous dist qu' il vouloit parler au roy d' Angleterre seul.
Ceulx du roy d' Angleterre se retirèrent semblablement , sans actendre qu' on le leur deïst.
Comme les deux roys eurent ung peu parlé , le roy m' appella et demanda au roy d' Angleterre s' il me cognoissoit.
Il luy respondit que ouy et dist les lieux où il m' avoit veü et que d' autres fois m' estoye empesché pour le servir à Callaix , du temps que j' estoye avecques le duc de Bourgongne.
Le roy luy demanda si le duc de Bourgongne ne vouloit point tenir la trève , pour ce que si orguilleusement en avoit respondu , comme avez ouy , et luy demanda aussi ce qu' il luy plaisoit qu' il feïst.
Le roy d' Angleterre luy respondit qu' il la luy offrist encores et que , s' il ne la vouloit accepter , qu' il s' en rapportoit à eulx deux.
Après , vint le roy tumber sur le duc de Bretaigne , qui estoit ce qui luy avoit faict ouvrir ceste parolle , et luy en feïst semblable demande.
Le roy d' Angleterre luy respondit qu' il luy prioyt ne vouloir faire guerre au duc de Bretaigne , et que , en sa necessité , il n' avoit jamais trouvé si bon amy.
Le roy s' en teüt à tant ; et avecques les plus gracieuses et amyables parolles qu' il peüt , en rappellant la compaignie , print congé du roy d' Angleterre et dist quelque bon mot à chascun de ses gens.
Et ainsi tous deux en ung coup , ou bien peu s' en faillit , se retirèrent de la barrière et montèrent à cheval.
Le roy s' en alla à Amyens et le roy d' Angleterre en son ost , à qui on envoyoit de la maison du roy tout ce qui luy faisoit besoing , jusques aux torches et aux chandelles.
A ce parlement ne se trouva point le duc de Clocestre , frère du roy d' Angleterre , et aucuns autres comme mal contentz de ceste paix.
Mais depuis ils se revindrent , et bien tost après vint ledit duc de Clocestre devers le roy jusques à Amyens , et luy fist le roy de très beaulx presens , comme de vaisselle et de chevaulx bien accoustréz.
2.
Comme après la veüe des deux roys de France et d' Angleterre le roy se retira à Amyens et des choses qui survindrent.
- Ainsi , comme le roy se retira de ceste veüe , il parla à moy au long du chemin sur deux pointz.
Il trouva le roy d' Angleterre si prest à venir à Paris que cela ne luy avoit point pleü ; et disoit : « C' est ung très beau roy.
Il ayme fort les femmes.
Il pourroit trouver quelque affetée à Paris qui luy sauroit bien dire tant de belles parolles qu' elle luy feroit envye de revenir » et que ses predecesseurs avoient trop esté à Paris et en Normandie et que la compaignie de l' autre ne ne valloit riens deça la mer ; mais que , delà la mer , il le vouloit bien pour bon frère et amy.
Encores se doubtoit le roy , d' autant qu' il l' avoit trouvé ung peu dur quant il luy avoit parlé du duc de Bretaigne et l' eust fort voulentiers gaigné qu' il se fust contenté que on eust faict la guerre en Bretaigne.
Et luy en fist encores sentir par monsr du Bouchaige et par monsr de Sainct Pierre.
Mais , quant le roy d' Angleterre s' en veït pressé , il dist que , qui feroit guerre en Bretaigne , il repasseroit une autre fois pour la deffendre.
Ouye sa responce , ne luy en parla plus.
Comme le roy fut arrivé à Amyens et comme il vouloit soupper , vindrent trois ou quatre de ceulx du roy d' Angleterre souper avecques luy , qui avoient aydé à faire et traicter ceste paix.
Et monsr de Havart commança à dire au roy en l' oreille que , s' il vouloit , qu' il trouveroit bien moyen de faire venir le roy son maistre jusques à Amyens , par adventure jusques à Paris , à faire bonne chère avecques le roy.
Combien que ceste offre ne luy plaisoit guères , si en fist - il très bon visaige , et se print à lauer sans trop respondre à propos ; mais me dist en l' oreille que ce qu' il avoit pensé luy estoit advenu : c' estoit ceste offre.
Encores en parlèrent - ilz après soupper , mais le plus saigement que l' on peüt on rompit ceste entreprise , disant qu' il failloit que le roy partist à grant diligence pour aller contre le duc de Bourgongne.
Combien que ces matières estoient très grandes et que des deux costéz on mectoit peine à saigement les conduyre , toutesvoyes y advint - il des choses plaisantes qui ne sont pas à oublier.
Et ne se doibt personne esbahir , à veoir les grans maulx que les Angloys ont faict en ce royaume , et de fresche dacte , si le roy travailloit et despendoit à les mectre dehors amyablement , affin qu' il les peüst encores tenir amys pour le temps advenir ou au moins qu' ilz ne luy feïssent point de guerre.
L' endemain de nostre veüe , vindrent grant force Anglois à Amyens , et nous fut compté par aucuns que le Sainct Esperit avoit faict ceste paix , car tous se fondoient en prophetie.
Et ce qui le leur faisoit dire , c' estoit que ung pigeon blanc s' estoit trouvé sur la tente du roy d' Angleterre le jour de la veüe , et , pour quelque bruyt qu' il y eust l' ost , il ne s' estoit voulu bouger.
Mais l' oppinion d' aucuns estoit qu' il avoit pleü ung peu , et puis vint ung grant soleil , et ce pigeon se vint mectre sur ceste tente , qui estoit la plus haulte , pour s' essuyer.
Et ceste raison dessusdicte m' alegua ung gentilhomme de Gascongne , serviteur du roy d' Angleterre , appellé Loys de Bretelles , lequel estoit très mal content de ceste paix.
Et pour ce qu' il me congnoissoit de long temps , parla à moy privéement et disoit que nous mocquerions du roy d' Angleterre.
Je luy demanday quantes batailles le roy d' Angleterre avoit gaignées.
Il me respondit : neuf , où il avoit esté en personne.
Et puis luy demanday combien il en avoit perdu.
Il me dist qu' il n' en avoit perdu que une , et que c' estoit celle que nous lui faisions perdre , et qu' il repputoit ceste honte plus grande de le renvoyer en cest estat qu' il ne faisoit l' honneur qu' il avoit eu à gaigner les autres neuf.
Je comptay cecy au roy , qui me dist que c' estoit ung très mauvais paillard , et qu' il le failloit garder de parler.
Et l' envoya querir à son disner et le fist disner avecques luy ; luy offrist de très bons et beaulx partys , s' il eust voulu demourer par deçà.
Et quant il veït qu' il ne vouloit demourer , il luy donna mil escuz contens et luy promist faire des biens à aucuns frères qu' il avoit par deçà ; et je luy deïz quelques motz en l' oreille , affin qu' il meïst peine à entretenir l' amour qui estoit encommancée entre les deux roys.
Il n' estoit riens au monde dont le roy eust plus grand peur que ce qu' il luy eschapast quelque mot par quoy les Angloys pensassent que on se mocquast d' eulx.
Et d' adventure , le lendemain après ceste veüe , comme il estoit en son retraict , que nous n' etions que trois ou quattre , il lui eschappa quelque mot de risée touchant ces vins et ces presens qu' il avoit envoyéz à l' ost des Angloys.
Et en se tournant , il apperceüt ung marchant gascon , qui demouroit en Angleterre , lequel luy estoit venu demander ung congé de tirer certaine quantité de vins de Gascongne sans riens payer du droit du roy , et estoit chose qui povoit fort proffiter audict marchant , s' il luy estoit accordé.
Ledict seigneur fut très esbahy quant il le veït et comme il povoit estre entré.
Il luy demanda de quelle ville il estoit en Guyenne et s' il estoit marié en Angleterre.
Le marchant luy respondit que ouy , mais qu' il n' y avoit pas beaucoup vallant.
Incontinent le roy luy bailla ung homme , avant que partir de là , qui le conduysit à Bordeaulx.
Je parlay à luy par le commandement du roy ; et eut ung très bon office en la ville dont il estoit né et la traicte des vins qu' il demandoit et mil francs contant pour faire venir sa femme ; et envoya ung sien frère en Angleterre sans ce qu' il y allast.
Et ainsi le roy se condampna en ceste admende , congnoissant qu' il avoit trop parlé.
Le rétablissement de la paix 1.
Les manoeuvres de Saint-Pol et la retraite des Anglais.
- Ce jour dont je parle , qui fut l' endemain de nostre veüe , monsr le connestable envoya ung sien serviteur nommé Rappine , à qui depuis le roy feït du bien et estoit bon serviteur de son maistre , lequel apporta lettres au roy.
Ledict seigneur voulut que monsr du Lude et moy oýssions sa creance.
Or estoit jà revenu monsr de Contay de la marchandise contre ledict connestable , dont vous avez ouy parler cy dessus , et ne sçavoit plus ledict connestable à quel sainct se vouer et se tenoit comme pour perdu.
Les parolles que nous dist Rappine estoient très humbles et que son maistre sçavoit bien que on avoit faict beaucoup de rapportz contre luy , mais qu' il avoit bien peü congnoistre par experience qu' il n' avoit point voulu faire de faulte.
Et , pour myeulx asseürer le roy de son vouloir , entra en quelque marché de reduyre monsr de Bourgongne en façon qu' il ayderoit à destrousser le roy d' Angleterre et toute sa bende , s' il vouloit.
Et sembloit bien , à sa façon de parler , que son maistre estoit despourveü de toute esperance.
Nous luy dismes que nous avions bon accord avecques les Angloys et que nous n' y voulions point de debat ; et s' adventura monsr du Lude , qui estoit avecques moy , jusques à luy demander s' il ne savoit point où estoit l' argent contant de son maistre.
Je m' esbahys comment ceste parolle ( veü que cestuy-là estoit très bon serviteur ) ne fist fouyr ledict connestable et entendre son cas et ce que on luy procuroit , et encores veü le peril en quoy il avoit esté n' avoit que ung an.
Mais j' ay peu veü de gens en ma vie qui sachent fouyr à temps , ne cy , ne ailleurs : les ungs n' ont point d' esperance d' avoir recueil et seüreté ès pays voysins ; les autres ont trop d' amour à leurs biens , à leurs femmes et à leurs enfans.
Et ces raisons ont esté cause de faire perir beaucoup de gens de bien.
Quant nous eusmes fait nostre rapport au roy , il appella ung secretaire.
Et n' y avoit avecques luy que monsr de Havart , serviteur du roy d' Angleterre , qui ne savoit riens de ce que on gardoit audict connestable ; et y estoit le seigneur de Contay , qui revenoit d' avec le duc de Bourgongne , et nous deux , qui avions parlé audict Rappine.
Le roy nomma unes lettres audict connestable ; et luy mandoit ce qui avoit esté faict le jour de devant et de ceste trève et qu' il estoit empesché en beaucoup de grans affaires et qu' il avoit bien à besongner d' une telle teste comme la sienne.
Et puis se retourna devant l' Angloys et monsr de Contay et leur dist : « Je n' entendz point que nous eussions le corps , mais j' entendz que nous eussions la teste et que le corps fust demeuré.
» Ceste lettre fut baillée à Rappine , qui la trouva très bonne ; et luy sembla parolle très amyable que le roy disoit qu' il avoit très bien à besongner d' une telle teste que celle de son maistre et n' entendoit point la fin de ceste parolle.
Le roy d' Angleterre envoya au roy les lettres de creance que ledict connestable luy avoit escriptes et manda toutes les parolles qu' il luy avoit jamais mandées.
Et ainsi povez veoir en quel estat il s' estoit mys entre ces trois grans hommes , car chascun des troys luy vouloit la mort.
Le roy d' Angleterre , après avoir receü son argent , se mist à chemin droit à Calaix , à bonnes journées , car il doubtoit la hayne du duc de Bourgongne et de ceulx du pays.
Et , à la verité , quant ses gens s' escartoient , quelcun en demouroit tousjours par les buyssons.
Et laissa ses ostaiges , comme il avoit promis , monsr de Havart et messire Jehan Chesnay , grant escuyer d' Angleterre , jusques à ce qu' il fust passé la mer.
Vous avez ouy , au commencement de ceste matière d' Angleterre , comme ce roy icy n' avoit point fort la matière à cueur.
Car dès qu' il estoit à Douvres , en Angleterre , et avant que monter au navire pour passer , il entra en pratique avecques nous.
Et ce qui le faisoit passer deçà estoit pour deux fins : l' une , que tout son royaulme le desiroit , comme ilz ont accoustumé le temps passé , et la presse que leur en faisoit le duc de Bourgongne ; l' autre raison estoit pour reserver une bonne grosse somme d' argent de celluy qu' il levoit en Angleterre pour faire ce passaige.
Car , comme vous avez ouy , les roys d' Angleterre ne lièvent riens que leur demaine , si n' est pour ceste guerre de France.
Une autre habillité avoit faict ledict roy pour contenter ses subjectz.
Il avoit amené dix ou douze hommes , que de Londres , que d' autres villes d' Angleterre , gros et gras , qui estoient des principaulx entre les communes d' Angleterre et qui estoient ceulx qui avoient fort tenu la main à ce passaige et à mectre sus ceste puissante armée.
Ledict roy les faisoit loger en bonnes tentes ; mais ce n' estoit point la vie qu' ilz avoient accoustumée , et en furent tost las ; et cuydoient que , au bout de troys jours , ilz deüssent avoir une bataille quant ilz seroient deçà la mer.
Et ledict roy d' Angleterre aydoit à leur faire des doubtes et des crainctes et à leur faire trouver la paix bonne , affin qu' ilz luy aydassent , quant ilz seroient de retour en Angleterre , à estaindre les murmures qui pourroient estre à cause de son retour.
Car oncques roy d' Angleterre , depuis le roy Artus , n' amena tant de gens pour ung coup deçà la mer.
Et s' en retourna très dilligemment , comme avez ouy ; et luy demoura beaucoup d' argent de celuy qu' il avoit levé en Angleterre pour le payement de ses gens d' armes.
Ainsi parvint à la pluspart de ses intentions.
Il n' estoit point complexionné pour porter le travail qui seroit necessaire à ung roy d' Angleterre qui vouldroit faire conqueste en France.
Et , pour ce temps , le roy avoit bien pourveü à la deffence , combien que par tout n' eust bien sceü pourveoir aux ennemys qu' il avoit , car il en avoit trop.
Ung autre grant desir avoit le roy d' Angleterre : c' estoit à l' accomplissement du mariage du roy Charles huictième , qui règne au jour d' huy , avecques sa fille ; et ce mariage luy fist dissimuler beaucoup de choses depuis , qui tournèrent au grant prouffit du roy.
2.
Comme le roy , après avoir appoincté avecques le roy d' Angleterre , traicta appoinctement avecques le duc de Bourgogne pour avoir paix de tous costéz.
- Passéz que furent les Angloys en Angleterre , sauf les ostaiges qui estoient avecques le roy , ledict seigneur se retira vers Laon , en une petite ville qui a nom Vervins , sur les marches de Henault ; et à Avesnes se trouvèrent le chancellier de Bourgongne et autres embassadeurs avecques le seigneur de Contay pour le duc de Bourgongne ; et desiroit le roy , pour ceste fois , paciffier tout.
Ce grant nombre d' Angloys luy avoit faict paour , car , en son temps , il avoit veü de leurs oeuvres en ce royaume et ne vouloit point qu' ilz retournassent.
Le roy eut nouvelles dudict chancellier , qui disoient que le roy envoyast de ses gens à ung pont à my chemin d' Avesnes et de Vervins et que luy et ses compaignons se y trouveroient.
Le roy luy manda qu' il se y trouveroit luy mesmes , combien que aucuns , à qui il en demanda , ne furent point de ceste oppinion.
Toutesfois il y alla et mena les ostaiges des Angloys ; et furent presens quant le roy receüt le embassadeurs , qui vindrent très bien accompaignés d' archiers et autres gens de guerre.
Pour ceste heure , ilz n' eurent autres parolles avecques le roy et les mena - l' on disner.
L' ung de ces Angloys se commança à repentir de cest appoinctement et me dist à une fenestre que , s' ilz eussent veü beaucoup de telles gens avecques le duc de Bourgongne , par adventure n' eussent - ilz point faict la paix.
Monsr de Narbonne , qui au jour d' huy s' appelle monsr de Foix , ouyt ceste parolle et luy dist : « Estiez - vous si simples de penser que le duc de Bourgongne n' eust grant nombre de telz gens ? Il les avoit seullement envoyéz raffreschir.
Mais vous avyez si bon vouloir de retourner que six cens pippes de vin et une pension que le roy vous donne vous ont renvoyéz bien tost en Angleterre.
» L' Angloys se courroussa et dist : « C' est bien ce que chascun nous disoit , que vous mocqueriez de nous.
Appellez - vous l' argent que le roy nous donne pension ? C' est tribut.
Et , par sainct Georges , vous en pourriez bien tant dire que nous retournerions.
» Je rompy la parolle et la converty en mocquerie , mais l' Angloys ne demoura point content et en deïst ung mot au roy , qui merveilleusement se courroussa audict seigneur de Narbonne.
Le roy n' eust point grans parolles au dessusdict chancellier pour ceste foix , et fuct appoincté qu' ilz viendroient à Vervins , et ainsi le feïrent , et vindrent avecques le roy.
Arrivéz qu' ilz furent à Vervins , le roy commist messire Taneguy du Chastel et messire Pierre Doriolles , chancellier de France , à besongner avecques eulx et autres.
De chascun costé entrèrent en grandes remonstrances et à soustenir chascun son party.
Les dessusdictz vindrent au roy faire leur rapport , disans que ces Bourguygnons estoient fiers en leurs parolles , mais qu' ilz leur avoient bien rivé le clou ; et disoient les responces qu' ilz leur avoyent faictes , dont le roy ne fut point content ; et leur dist que toutes ces responces avoient esté faictes maintes fois et qu' il n' estoit point question de paix finalle , mais de trève seullement , et qu' il ne vouloit point que on leur usast plus de ces parolles et que luy mesmes vouloit parler avec eulx.
Et fist venir ledict chancellier et les autres embassadeurs en sa chambre ; et n' y demoura avecques luy que feu monsr l' admiral , bastard de Bourbon , monsr de Bouchaige et moy.
Et conclud la trève pour neuf ans marchande , revenant chascun au sien.
Mais lesdictz embassadeurs supplièrent au roy que elle ne feüst point encores cryée pour saulver le serment dudict duc , qui avoit juré ne le faire que le roy d' Angleterre n' eust esté hors de ce royaume certain temps , affin qu' il ne semblast point qu' il eust accepté la sienne.
Le roy d' Angleterre , qui avoit grant despit de ce que ledict duc n' avoit voulu accepter sa trève et estoit adverty que le roy en traictoit une autre avecques ledict duc , envoya ung chavalier , nommé messire Thomas de Montgommery , fort privé de luy , devers le roy à Vervins , à l' heure que le roy traictoit ceste trève dont j' ay parlé avecques ceulx du duc de Bourgongne.
Ledict messire Thomas requist au roy qu' il ne voulsist point prendre d' autre trève avecques ledict duc que celle qu' il avoit faicte.
Aussi luy prioit ne vouloir point bailler Sainct-Quentin audict duc et offroit au roy que , s' il vouloit continuer la guerre audict duc , qu' il seroit content de repasser pour luy et en sa faveur à la saison prochaine , pourveü que le roy le rescompensast du dommage qu' il auroit à cause que la gabelle des laynes à Callaix ne luy vauldroit riens ( ceste gabelle peult bien monter cinquante mil escuz ) et aussi que le roy payast la moytié de son armée et ledict roy d' Angleterre payeroit l' autre moytié.
Le roy mercia fort le roy d' Angleterre et donna de la vaisselle audict messire Thomas et se excusa de la guerre , disant que jà la trève estoit accordée et que ce n' estoit que celle propre que eulx deux roys avoient faicte du propre terme de neuf ans , mais que ledict duc en voulloit lettres à part ; et excusa la chose le myeulx qu' il peüt , pour contenter ledict embassadeur , lequel s' en retourna , et ceulx qui estoient demeuréz en ostaiges aussi.
Le roy s' esmerveilla fort des offres que le roy d' Angleterre luy avoit faictes , et n' y eut que moy present à les ouyr ; et sembloit bien que ce eust esté chose bien perilleuse de faire repasser le roy d' Angleterre et qu' il n' y a pas beaucoup à faire à mectre debat entre les François et les Angloys , quant ilz sont et se treuvent ensemble , et que aiséement se fussent accordéz de nouveau les Bourguygnons et eulx ; et luy creüt l' envye de conclure ceste trève avecques ces Bourguygnons.
Comment il fut conclud entre le roy et le duc de Bourgongne de la mort et deffaicte de monsr le connestable et comme il fut prins et mys ès mains du roy et son procès faict a Paris.
La trève conclue , se remit avant la practique du connestable et , pour ne faire long procès , fut reprins ce que avoit esté faict à Bouvynes , dont j' ay parlé cy devant.
Et furent bailléz les séelléz de ceste matière d' ung costé et d' autre.
Et par ce marché fut promis audit duc Sainct-Quentin , Han et Bohan et tout ce que ledit connestable tenoit soubz le povoir dudict duc et tous ses meubles , quelque part qu' ilz fussent , et advisé et conclud la forme de l' assiéger dedans Han , où il estoit , et celuy qui premier le pourroit prendre en feroit la justice dedans huict jours ou le rendroit à son compaignon.
Tost se commença - l' on à doubter de ceste marchandise , et les plus gens de bien que ledict connestable eust le commencèrent à laisser , comme monsr de Genly et plusieurs autres.
Ledit connestable , qui sçavoit comme le roy d' Angleterre avoit baillé ses lettres et descouvert ce qu' il savoit de luy et que ses ennemys avoient esté à faire la trève , commença à avoir très grant paour et envoya devers le duc de Bourgongne luy supplier qu' il luy pleüst luy envoyer une seüreté pour aller parler à luy de choses qui fort luy touchoient.
Ledit duc , de prime face , fouyt à la bailler , mais , à la fin , la bailla.
Maintes pensées avoit jà eu ce puissant homme où il prendroit droit son chemin pour fouyr , car de tout estoit informé et avoit veü le double des séelléz qui avoyent esté bailléz contre luy à Bouvynes.
Une foiz s' adressoit à aucuns serviteurs qu' il avoit , qui estoient Lorrains : avec ceulx-là delibera fouyr en Allemaigne et y porter grant somme d' argent , car le chemin estoit fort seür , et achater une place sur le Ryn et se tenir là jusques ad ce qu' il se fust appointé de l' ung des costéz.
Une autre fois delibera tenir son bon chasteau de Han , qui tant luy avoit cousté , car il l' avoit faict pour se saulver en une telle necessité et l' avoit pourveü de toutes choses , autant que chasteau qui fust en lieu de nostre congnoissance.
Encores ne trouva - il gens à son gré pour demourer avecques luy , car tous ses serviteurs estoient néz des seigneuries de l' ung prince ou de l' autre.
Et par adventure que sa craincte estoit si grande qu' il ne se osa suffisamment descouvrir à eulx ; et croy certainement qu' il en eust trouvé qui ne l' eussent pas habandonné , et bon nombre.
Et n' estoit point tant à craindre pour luy de estre assiégé des deux princes que de l' ung seul , car c' estoit chose impossible que les deux armées se fussent accordées.
Son dernier party fut d' aller vers le duc de Bourgongne sur ceste seürté ; et ne print que quinze ou vingt chevaulx , et tyra à Mons en Henault , où estoit le seigneur d' Emeries , grand bailly de Henault , le plus especial amy que ledict connestable eust.
Et là il sejourna , actendant nouvelles du duc de Bourgongne , qui avoit commancé la guerre contre le duc de Lorraine , à cause que de luy avoit esté deffié durant le temps qu' il estoit au siège de Nuz , et aussi receüt grant dommaige en son pays de Luxembourg.
Dès ce que le roy sceüt le partement dudict connestable , il advisa de pourveoir à donner remède que ledict connestable ne peüst recouvrer amytié du duc de Bourgongne et tyra dilligemment devant Sainct-Quentin et y feït assembler sept ou huyct cens hommes d' armes et avec eulx y alla , bien informé de ce qui estoit dedans.
Comme il vint près de la ville , aucuns luy vindrent au devant se presenter à luy Ledict seigneur me commanda entrer en la ville et faire departir les cartiers.
Ainsi le feïz ; et entrèrent les gens d' armes ; et après y entra le roy , bien receü de ceulx de la ville.
Aucuns de ceulx du connestable se retirèrent en Henault.
Tost fut le duc de Bourgongne adverty par le roy propre de la prise de Sainct Quentin , affin de luy oster l' esperance de la cuyder recouvrer par la main du connestable.
Dès ce que ledict duc sceüt les nouvelles , il manda au seigneur d' Emeries , son grant bailly de Henault , qu' il fist garder la vile de Mons en façon que ledict connestable n' en peüst saillir et que à luy fust deffendu ne partir de son hostellerie.
Ledit bailly n' osa reffuser et le fist.
Toutesfois la garde n' estoit pas estroite pour ung seul homme , s' il eust eu vouloir de fuyr.
Que dirons - nous icy de Fortune ? Cest homme situé aux confins de ces deux princes ennemys , ayant si fortes places en ses mains , quatre cens hommes d' armes bien payéz , dont il estoit commissaire et y mectoit qui il vouloit ; jà les avoit manyéz douze ans passéz ; il estoit très saige et vaillant chevallier et qui avoit beaucoup veü ; il avoit grant argent content ; et se trouver en ce danger destitué de cueur et de tous remèdes ! Il fault bien dire que ceste tromperesse Fortune l' avoit bien regardé de son mauvais visaige.
Mais , pour mieulx dire , il fault respondre que telz grandz mistères ne viennent point de Fortune et que Fortune n' est riens , fors seullement une fiction poetique et qu' il failloit que Dieu l' eust habondonné , à considerer toutes ces choses devant dictes et assez d' autres que je n' ay point recitées.
Et s' il appartenoit à homme de juger - ce que non , et speciallement à moy - , je diroye que ce qui raisonnablement devoit avoir esté cause de sa pugnicion estoit que tousjours avoit travaillé de toute sa puissance que la guerre durast entre le roy et ledit duc.
Car là estoit fondée sa grant auctorité et son grant estat ; et y avoit peu à faire à les entretenir en ce different , car naturellement leurs complexions estoient differentes.
Celuy seroit bien ignorant qui croiroit qu' il y eust Fortune ne cas semblable qui eust sceü garder ung si saige homme à estre mal de ces deux princes à ung coup , qui en leur vie ne se accordèrent en riens que en cecy , et , encores plus fort , le roy d' Angleterre qui avoit espousé sa nyepce et qui merveilleusement aymoit tous les parentz de sa femme , et par especial ceulx de ceste maison de Sainct-Pol.
Il est vraysemblable et chose certaine qu' il estoit eslongné de la grace de Dieu de se estre mis ennemy de ces troys princes et n' avoir ung seul amy qui l' eust osé loger une nuyct.
Et autre Fortune n' y avoit mis la main que Dieu.
Et ainsi en est advenu et adviendra à plusieurs autres qui , après les grandes prosperitéz , tumbent en grandes adversitéz.
Arresté que fut ledict connestable , le roy envoya devers ledict duc de Bourgongne pour en avoir la delivrance ou qu' il accomplist le contenu de son séellé.
Ledict duc dist que ainsi le feroit ; et feït mener ledict connestable à Peronne et estroictement garder.
Le duc de Bourgongne avoit jà prins plusieurs places en Lorraine et Barrois et estoit au siège devant Nancy , laquelle se deffendoit très bien.
Le roy avoit largement gens d' armes en Champaigne , qui donnoit crainte audit duc , car il n' estoit point dit par la trève qu' il deüst destruyre le duc de Lorraine , lequel s' estoit retiré devers le roy.
Monsr de Bouchaige et autres embassadeurs pressoyent fort ledict duc de tenir son seellé.
Tousjours disoit que ainsi le feroit ; et passa le terme de huyct jours , qu' il le devoit bailler ou en faire la justice , de plus d' ung moys , se voyant ainsi pressé et doubtant que le roy ne l' empeschast en son emprise de Lorraine , qu' il desiroit fort mener à fin pour avoir le passaige de Luxembourg en Bourgongne et que toutes ses seigneuries joignissent ensemble ( car , ayant ceste petite duché , il venoit de Hollande jusques auprès de Lyon tousjours sur luy ).
Et , pour ces raisons , rescrivit à son chancellier et au seigneur de Humbercourt , dont j' ay assez parlé , tous deux ennemys et malveillans dudict connestable , qu' ilz se tirassent à Peronne , et que à ung jour qu' il nomma ilz baillassent ledit connestable à ceulx que le roy y envoyeroit , car les deux dessus nomméz avoyent tout povoir pour luy en son absence , et manda au seigneur d' Emeries le leur bailler.
Cependant battoit fort ledict duc la ville.
Il y avoit de bonnes gens dedans qui la deffendoient bien.
Ung capitaine dudict duc , appellé le conte de Compobache , natif et banny du royaume de Naples , pour la part Anjevine , avoit jà prins intelligence au duc de Lorraine ( car monsr de Lorraine , qui estoit parent bien prochain et heritier de la maison d' Anjou , avoit trouvé le moyen de le gaigner ; et aussi l' affection que ledict conte avoit à ladicte maison d' Anjou , dont il tenoit le party au royaulme de Naples , et en estoit pour ceste cause fugitif , luy faisoit tromper son maistre à la faveur dudict duc de Lorraine ) et promectoit faire durer ce siège et qu' il se trouveroit des deffaulx ès choses necessaires et pour la prinse de la ville.
Il le povoit bien faire , car il estoit pour lors le plus grand de ceste armée et homme très mauvais pour son maistre , comme je diray cy après.
Mais cecy estoit comme une appreste des maulx qui puis advindrent au duc de Bourgongne.
Je croy que ledict duc s' attendoit avoir pris la ville avant que le jour fust venu de bailler ledict connestable , et puis ne ne le bailler point.
Et peult estre , d' autre costé , que si le roy l' eust eu , qu' il eust fait plus de faveur audict duc de Lorraine qu' il ne faisoit.
Car il estoit informé de la praticque que avoit ce conte de Compobache , mais il ne s' en mectoit point en effort.
Et si n' estoit point tenu de laisser faire ledict duc en Lorraine , s' il n' eust voulu , pour plusieurs raisons , et avoit largement gens près dudit pays de Lorraine.
Ledict duc ne sceüt prendre Nancy avant le jour qu' il avoit baillé à ses gens pour delivrer ledict connestable.
Pour ce , après le jour passé qui leur avoit esté ordonné , executèrent le commandement de leur maistre voluntiers , pour la grant hayne qu' ilz avoient audict connestable , et le baillèrent , à la porte de Peronne , entre les mains du bastard de Bourbon , admiral de France , et de monsr de Sainct-Pierre , qui le menèrent à Paris.
Aucuns m' ont dit que , trois heures après , vindrent messaigiers à diligence , de par ledict duc , pour commander à leurs gens ne bailler point ledict connestable ; mais il estoit trop tart.
A Paris fut commencé le procès dudict connestable.
Le roy pressoit fort la court.
Il y avoit gens pour la conduicte dudict procès ; et fut veü ce que le roy d' Angleterre avoit baillé contre luy , comme avez ouy cy-dessus.
Et , finablement , ledict connestable fut condempné à mourir et ses biens confisquéz.
Comment Charles le Téméraire expia sa conduite à l' égard de Saint-Pol 1.
Déloyauté du Téméraire à l' égard de Saint-Pol.
- Ceste delivrance fut bien estrange ; et ne le dys pas pour excuser les faultes dudict connestable ne pour donner charge audict duc de Bourgongne , car audict duc tenoit grant tort.
Mais il n' estoit nul besoing audict duc de Bourgongne , qui estoit si grant prince et de maison si renommée et honorable , de luy donner une seüreté pour le prendre , et fut grant cruaulté de le bailler où il estoit certain de la mort et par avarice.
Après ceste grant honte qu' il se fist , ne mist guères à recevoir du dommaige.
Et aussi , à veoir les choses que Dieu a faictes de nostre temps et faict chascun jour , semble qu' il ne vueille riens laisser impugny , et peult - l' on veoir evidemment que ces estranges ouvraiges viennent de luy , car ilz sont hors des oeuvres de nature et sont ses pugnicions soudaines , et par especial contre ceulx qui usent de violance et de cruaulté , qui communement ne peuvent estre petitz personnages , mais très grans , ou de seigneurie ou d' auctorité de prince.
Longues années avoit fleury ceste maison de Bourgongne , depuis cent ans ou environ que ont regné quatre de ladicte maison , autant estimée que nulle maison de la crestienté , car les autres plus grandes d' elle avoient eu des afflictions et adversitéz , et ceste-cy continuelle felicité et prosperité.
Le premier grant de ceste maison fut Philippes le Hardy , frère de Charles le Quint , qui espousa la fille de Flandres , contesse dudict pays et d' Artoys , de Bourgongne , Nevers et Rethel.
Le second fut Jehan.
Le tiers fut le bon duc Philippes , qui joignit à sa maison les duchéz de Brebant , Luxembourg , Lambourg , Hollande , Zellande , Henault , Namur.
Le quart a esté ce duc Charles , qui , après le trespas de son père , fut l' ung des plus riches princes de la crestienté , les plus grands meubles de bagues et de vaisselle , de tapisserie , livres et linges que l' on eust sceü trouver ès troys plus grandes maisons.
D' argent contant y en a bien en d' autres maisons plus largement , car le duc Philippes n' avoit de long temps point levé de tailles ; toutesfois trouva - il plus de trois cens mil escuz contens.
Et trouva paix avecques ses voysins , qui peu luy dura.
Mais je ne luy veulx point du tout imputer l' occasion de la guerre , car d' autres assez y eurent part.
Ses seigneuries , incontinent après la mort de son père , luy accordèrent ung ayde , et de bon cueur et à peu de requeste , chascun pays à part , à durer dix ans , que se povoit bien monter trois cens cinquante mil escuz l' an , sans comprendre Bourgongne.
A l' heure qu' il bailla ledict connestable , il en levoit plus de trois cens mil.
Davantaige , il avoit plus de troys cens mil escuz contens , et tout le meuble qu' il recueillit dudict connestable ne valoit point quatre vingtz mil escuz , car en argent n' en avoit que soixante seize mil.
Ainsi l' occasion pour faire une si grand faulte fut bien petite.
2.
Icy parle l' acteur de ce que feït le duc de Bourgongne , après la mort du connestable , estant en trèves avecques le roy , et comme toutes choses luy survindrent contraires et tumba en adversité depuis le delivrance qu' il feït du connestable par dessus son saufconduyt et son séel ; et des occasions dont proceda la guerre que ledict duc eut aux Suysses , dont advindrent les batailles de Granson et de Morat.
- Dieu luy prepara ung ennemy de bien petite force ( ce fut le duc de Lorraine ) , en fort jeune aage , peu experimenté en toutes choses ; luy fit ung serviteur , dont plus se fioyt pour lors , devenir faulx et mauvais et le mist en suspicion de ses subjectz et bons serviteurs.
Ne sont - ce pas icy des vrays preparatifz que Dieu faisoit , de l' Ancien Testament , à ceulx desquelz il vouloit muer la fortune de bien en mal et de prosperité en adversité ? Son cueur ne se amollit jamais , mais jusques à la fin a estimé toutes ses bonnes fortunes procedans de son sens et vertuz.
Desjà avant que bailler ledict connestable , avoit - il prins grand deffiance de ses subjectz ou les avoit en grand mespris , car il avoit bien envoyé querir mille lances de Ytaliens et en y avoit eu devant Nuz largement avecques luy.
Le comte de Compobache en avoit quatre cens armetz ou plus , et estoit sans terre , car , à cause des guerres que la maison d' Anjou avoit menées en ce royaulme de Napples , de laquelle il estoit serviteur , il en estoit banny et avoit perdu sa terre et tousjours s' estoit tenu en Prouvence avec le roy Regné de Cecille ou avec le duc Nicolas , filz du duc Jehan , après la mort duquel ledit duc de Bourgongne avoit recueilly plusieurs de ses serviteurs et par especial tous les Ytaliens , comme celluy que j' ai nommé , Jacques Galyot , très vaillant , honorable et loyal gentil homme , et plusieurs autres.
Ledit conte de Compobache , dès ce qu' il alla en Ytalie , receüt dudict duc quarante mil ducatz d' imprestance pour mectre sus sa compaignie.
En passant par Lyon , s' accointa d' ung medecin , appellé maistre Symon de Pavye , par lequel il feït sçavoir au roy que , s' il luy vouloit faire certaines choses qu' il demandoit , il offroit à son retour luy bailler le duc de Bourgongne entre ses mains.
Autant en dist à monsr de Sainct-Pierre , estant lors en Pyémont , embassadeur pour le roy.
Retourné qu' il fut et ses gens d' armes logéz en la conté de Marle , offrit encores au roy que , dès ce qu' il seroit joinct en champ avecques son maistre , qu' il ne fauldroit point de le tuer ou mener prisonnier , et disoit la manière que ledit duc alloit souvent à l' entour de son ost sur ung petit cheval avecques peu de gens , ce qui estoit vray , et qu' il ne fauldroit point de le tuer ou prendre.
Encores faisoit une autre ouverture que , si le roy et le duc venoyent à se trouver en bataille l' ung devant l' autre , qu' il se tourneroit de son party avecques ses gens d' armes , moyennant certaines choses qu' il demandoit.
Le roy eut la mauvaistié de cest homme en grant despris et voulut user envers ledict duc de Bourgongne de grant franchise et luy fist sçavoir tout cecy par le seigneur de Contay , dont a esté parlé ; mais ledict duc n' y adjouxta point de foy , mais estimoit que le roy le faisoit à autres fins et en ayma beaucoup myeulx ledict conte.
Par quoy vous voyez que Dieu luy troubla le sens , en cest endroit , aux claires enseignes que le roy luy mandoit.
Autant comme cestuy-cy dont j' ai parlé estoit mauvais et desloyal , Jacques Galyot estoit bon et loyal , et , après avoir longuement vescu , est mort en grant honneur et renommée.
.
