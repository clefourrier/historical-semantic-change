De sainte Genevieve virge.
Au tampz l'empereur Marcijen  estoit sainte Genevieve en Franche.
En che tampz ala sains Germains evesquez d'Auchoirre en Bretaigne et avoec luy saint Leux evesquez de Troyes.
Quant il fu pres de Paris, il entra pour aourer en une parroche ou sainte Genevieve demouroit et vit le pucelle a lequelle il demanda le non de son pere et de se mere et prophetisa que moult de gent venroient a sauvement et li demanda s'elle voloit estre consacree a nostre Seigneur et demourer en caasté.
Laquelle respondi que moult couvoitoit a attaindre a che qu'il ly demandoit.
Lors pour la souvenanche de sa promesse li donna li sains un denier d'arain qu'il trouva a terre et li dist qu'elle le perchast et pendist a son col et l'amonesta que de aournemens d'or, d'argent ou de perles n'aourast pas son chief ne ses doigs adfin qu'elle ne fust privee des aournemens celestiiens.
Apréz che se parti li sains d'elle et dudit lieu et  ala le chemin qu'il avoit encommenchiét.
Ung pau de jors apréz, li mere sainte Genevieve ala au moustier et commanda a se fille qu'elle demourast en se maison, mais elle ne vault demourer, ains s'escria en grans pleurs apréz se mere et li dist :  « Je garderay la foy que j'ay promise au saint evesque Germain : c'est que je hanteray et ameray Sainte Eglise. »  De ceste response fu la mere courouchie et fery se fille, mais incontinent elle queÿ avule et fu privee de sa lumiere par l'espasse de IX mois.
En le parfin, elle se ramembra du tesmoignage que sains Germains avoit donné de sa fille, si li commanda qu'elle alast au puch et qu'elle li apportast de l'yauwe.
Celle y ala et commencha sur le puch moult fort a plourer pour ce que se mere avoit perdue se vue a l'occoison de li.
Quant elle eut empli son vaissiel, si fist sur l'yaue le signe de le croix et le bailla a se mere.
Lequelle yauwe li mere en grant foy et en grant honneur rechut les mains estendues envers  le chiel et de celle yauwe II fois ou III ses yeulx lava et lors recouvra sa lumiere.
Apréz advint que II pucelles furent offertes a l'evesque de Paris pour consacrer et sainte Genevieve estoit par derriere et estoient assises selonc leurs eages, l'aisnee devant et le maisnee apréz.
Li evesquez vit par le inspiracion de Dieu que sainte Genevieve estoit le plus souveraine en meritez, si commanda que celle qui estoit derriere fust mise devant disant que ja elle avoit recheu sanctificacion du chiel.
Quant ses perez et se mere furent trespassés, elle s'en ala a Paris et par un pau de tampz fu ferue de palazin ; sicquez ses corps fu gardés si comme mors par l'espasse de IIII jours que plus de signez n'i avoit de vie fors ce que ses joes estoient un pau vermellectes.
Laquelle saincte, quant elle fu garie, raconta qu'elle fu menee par l'angle ou repos des justes et ou tourment des mauvais.
Quant Athilla li rois des Honx essilla Franche, li cytoiien de Paris furent espoenté et s'esforchoient de porter leurs ricqueces en aultrez cités mieux frumees.
Lesquels li sainte appella et les enhorta a demourer en junez, en veilles et en orisons adfin qu'il peuissent esquiever le pestilence et le tempeste des Honx.
Et ainsi que Judith et Hester firent leur ammonesta leurs biens a laissier et leur promist que, par le deffense de Jhesu Crist, Paris seroit tensee ou les autrez cités seroient gastees.
Pour laquel cose, il s'esleverent contre la sainte et dirent qu'elle estoit fausse professe et traiterent ensamble qu'il le lapideroient ou noyeroient ou parfont de la riviere.
Dont y sourvint li archediacquez d'Auchoirre, qui leur raconta le tesmoignage que sains Germains avoit d'elle dit et qu'elle estoit eslucte de Dieu ou ventre de sa mere.
« Et vechy, dist il, les loenges que sains Germains li a laissies ».
Adont se desisterent li cytoiien de leur conseil et sainte  Genevieve par ses orisons encacha l'ost des Honx si qu'il ne vinrent mie devant Paris.
Du XVe an de son eage jusquez au Le, sa viande fu pains d'orge et fevez, lesquellez, quant ellez estoient viesés de II sepmainez ou de III, remesloit ensamble et ainsi les mengoit.
Du dymenche jusquez au joeudi junoit et du joeudi jusquez au dimencge.
Ne buvoit vin ne cose nulle qui peuist enyvrer.
Apréz le Le an, par l'ennort des evesquez et par obedienche, prist a mengier poisson et lait avoec pain d'orge.
Et en moult grant reverence avoit le lieu ouquel sains Denis fu martiriiés et y edefia une cappelle par grant devocion et enhorta les prestres qu'il ne fesissent une coeilloicte pour l'edefisse fere.
Liquel li respondirent :  « Nous avons bien pooir de l'edefiier, mais cauch nous fault. »  Et lors celle du Saint Esperit remplie leur dist :  « Alés jusquez au pont   de la Cité et che que vous orrés me renonchiés »  si qu'il y alerent  et jocquerent en la place tout esbahi.
Et chependant doy porquier s'en vinrent parlant et disant li uns a l'autre :  « Ainsi que mes truyes vaghoient et je queroie le trache d'elles, je trovay un cauffour plain de cauch de merveilleuse grandeur ».
Et li autrez respondi :  « Et j'ay en la forest trouvét desoubz les rachinez d'un arbre qui est du vent abatus un autre cauffour, duquel je croy c'on n'osta oncquez riens ».
Quant li prestre les oÿrent, il rendirent graces a nostre Seigneur, si s'en retournerent et rapporterent leurs nouvelles a le sainte.
Laquelle de joye rempli tout son sain de larmes et lors ordena Genciien un prestre qu'il construisist l'eglise en l'honneur de Dieu.
Ainsi fu faicte et paracomplie la cappelle par l'ayde de tous lez citoiiens de Paris a le priere de madame sainte Genevieve.
En celle oeuvre faisant faly as ouvriers buvrage quant il furent tout assamblét, mais li sainte prist  le vaissiel a vuit et pria a nostre Seigneur akeutee en larmes et, apréz ce, se leva et fist le signe de le croix sur le vaissiel, liquelz fu tous remplis de buvrage et dura as ouvriers jusquez a le confirmacion et perfection de l'oeuvre, si rendirent de ce miracle graces a nostre Seigneur.
Ung samedi par nuit environ les cos cantans, yssy la virge pour aler en le cappelle saint Denis.
Dont li cherges estandi c'on portoit devant elle, pour quoy les virges qui avoec li estoient furent tourblees pour l'orreur de la nuit.
Elle commanda c'on li baillast le cherge et tantost comme elle le tint il fu raluméz.
Un samblable cas advint une autre fois car, come une nuit fust longuement en orison abaissie, quant elle se leva, li chirons qui oncquez  n'avoit esté atoucquiéz de feu fu par le volenté de Dieu aluméz en se main, duquel pluiseurs mallades qui en prirent en furent gari.
Une femme li embla  une fois ses sollers.
Laquelle, quant elle vint en se maison, fu avueulee.
Celle adont ala devers le sainte et queÿ a ses piés en demandant pardon et lors le sainte fist le signe de le croix sur ses yeulx, dont elle rechut sa veue.
Childebers, rois de Franche, qui moult l'amoit, se doubta un jour qu'elle ne delivrast prisonniers qu'il voloit mettre a mort.
Et pour ce, quant il entra en le cité de Paris, il fist frumer les portes apréz luy.
Quant li sainte le sceut, tantost s'en ala apréz luy et deffruma les portes de le cité sans clefz et conjura le roy si qu'elle impetra que les testes des prisonniers ne furent mie coppees.
A Paris furent offers aucuns mallades a le sainte et trauvilliéz du dyable pour lesquelz ycelle pria a Dieu et lors s'escrierent li mallade que ja estoient pres chil qui venoient pour eulx aidier a le priere sainte Genevieve qui par aventure estoient angle ou martir qu'elle  avoit requis.
Laquelle apréz ce se leva d'orisons et trestous lez saigna du signe de la croix et les cura des tourmens que l'anemi leur faisoit, dont il yssy tres grant puour.
Depuis le jour des III rois jusquez a le cene fu renclose en sa celle ententive seulement a Dieu en orisons et en voellez.
Et la vint une pucelle a l'huys de se celle pour sçavoir qu'elle faisoit plus par curiosité que par bonne creanche, lequelle tantost perdi sa veue.
A lequelle pucelle, apréz ce qu'elle eut parfaicte la june de la sainte quarantaine et qu'elle fu yssue de sa celle, li rendi la veue par orison et par le signe de le croix.
Ung jour estoit sainte Genevieve en l'eglise Saint Martin de Tours coitie en un anglet pour prier a Dieu et uns des psalmieurs fu pris du dyable et desquiroit ses propres menbres.
Dont commanda sainte Genevieve au dyable qu'il yssist hors du corpz de celuy et chieux manechoit qu'il ysteroit par l'ueil, mais,  par le commandement de la sainte, il yssy par le flux du ventre delaissans ordes traces apréz lui.
En che meisme tampz, estoit un jour sainte Genevieve a l'entree de se mayson, se vit une vasselecte qui portoit une ampoulle qu'elle avoit accatee presentement, si li demanda quel cose elle portoit.
Lors vit un dyable seant sur l'ampole, lequel le sainte manecha et souffla de la bouche et tantost li partie de l'ampoule queÿ.
Sainte Genevieve ou terroir de Miauz faisoit un jour ses blés messoner, si furent trop courouchiét li messonneur pour le pleuve qui les approchoit.
Et la sainte entra en son habitacle et fist s'orison estendre en larmes et impetra a nostre Seigneur que, ja fust ce que la pluye mouillast tous les blés d'entour, touteffois n'en queÿ oncquez goute d'yauwe sur ses blés ne sur ses messonneurs.
Celle sainte vesqui plus de IIIIXX ans en grant sainteté de prophesie et de miracles enluminee.
Prions luy et cetera.
Se feste est le III jour de jenvier.
.
