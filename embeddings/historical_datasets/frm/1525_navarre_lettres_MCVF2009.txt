A MON COUSIN, M.
DE MONTMORENCY.
(Meaux, 1521.)   Mon cousin, je ne vous ay plus toust ousé escripre de nouvelles, doubtant que ne             sceussiés le siége de Mézières; mais puisque l'entendés, vous veux bien asseurer que             votre filz est en aussy bonne santé que je pense estre, et s'en vont les ennemis à la             file, comme vous dira vostre évesque de Beauvais, lequel a charge de Madame de vous             amener à Meaux; et de ma part, tant pour vostre aise que pour la nostre, vous en prie             autant que luy est possible.
Vostre bonne cousine et amye,  Marguerite.
AU MÊME.
(De Blois, le 30 aoust.)   Mon cousin, je sens vostre aise tel pour avoir madame la Mareschale avecques vous,             qu'il ne vous souvient de vos amys, et me réputant de ce nombre, ne veulx faillir à vous             dire que avons icy le séneschal de Poitou, lequel faict bonne diligence de vous             supplanter, parquoy ferez bien de y remédier par présence qui n'aviendra sans assez y             estre demandée; et combien que la compaignie en laquelle je sçay que désirez estre  se porte bien, si vous asseureray-je que icy en trouveriez une petite tant             plaisante, que n'auriez regret d'avoir entreprins ce voyaige.
Je ne vous en diray plus             pour ceste heure, sinon que je prie Nostre Seigneur vous donner l'aise que vous désire,             de Bloys, ce pénultième jour d'aoust,   Vostre bonne cousine et amye,  Marguerite.
AU MÊME.
Mon cousin, je voy bien que le séneschal de Pouitou ne vous donnera point le tort pour             ceste heure, puisque prenés la paine à m'escripre, dont me faictes ung merveilleux             plaisir, et congnois que l'aise de veoir vostre fils ne vous a point ousté la souvenance             de moy; sy ne suis-je pas marrie de sa venue, car le maistre n'est guères bien             accompagné.
Je ne fais doubte que madame et vous luy avés bien dict sa lesson.
Je treuve             fort estrange que le seigneur de Chasteaubriant use de main mise; mais c'est pour dire             gare à ceux quy luy voudroient faire ung mauvais tour.
Au regart de la dame, l’on dict             voulontiers : Tel se mire qui n'est pas beau, et tel se baigne qui n'est pas nest.
II y             en  a icy quy ne font pas tant de mines, mais sy a-il assés de beauté, de             grace et de parole pour donner trente à l'aultre, et le premier des deux  avecques.
Je aurois grant regret sy ne venés icy avant la grant compaignie, car croyés que sy ce             n'estoit le service que je sçay bien que vous faictes à Madame, je ne cesserois de tant             vous en prier, que auriés honte de me refuser; mais il n'est pas heure de l'eslongner.
Encores me desplaist-il bien dont elle a sy peu de compaignie, craignant qu'elle             s'ennuye, vous priant que, en attendant vostre venue, ne vous ennuyiés de souvent faire             sçavoir comme il vous va à celle que tousjours trouverés  Vostre bonne cousine et             amye,  Marguerite.
P.
S.
Sans oblier, sy vous escripvez à la grant seneschalle, luy             faire mes recommandacions, et je loue Dieu de sa guérison.
AU MÊME.
(Argentan, .)   Mon cousin, j'ay reçeu vostre lettre par où j'ay sceu de vostre santé , que, je vous             asseure, m'a esté ung  merveilleux plaisir, pour autant que j'en estois en             peyne.
Vous me louez vostre Escouen, toutesfois que cela ne me gardera de vous souhaiter             à Argentan, pour autant qu'il y faict tant beau et que je y treuve l'air si bon, qu'il             me semble que vous en trouverez beaucoup mieulx.
Je ne vous dis point comme je fais bien             le mesnaige, et vous laisse à penser que, en lieu et avecques la compaignie qui y est,             peult faire ou dire   (Marguerite , au lieu de signer, ajoute de sa main :)   J'ay monstré vostre lettre à la damoyselle Marguerite de Lorraine, qui n'a laissé pour             son gris habit à avoir souvenance du temps passé, et vous asseure qu'elle s'acquitte sy             bien à prier Dieu pour vous, que sy toutes les dames quy vous ont donné la tous en             faisoyent aultant, vous ne deveriés point avoir regret au temps passé, car leurs             oraisons vous metteroient en paradis, où, après longue et bonne vie, désire vous voir              Vostre bonne cousine et amye,  Marguerite.
AU MÊME.
Mon cousin, j'ay receu vostre lettre, par laquelle ay veu comme vous deslibérez de             faire vostre voyage de Nostre-Dame de Lieuse, où j'ay bien espérance que              me rendrez les bonnes prières que j'ay icy faictes pour vous, et si vous voulez pour             tousjours me demourer obligé, elles redoubleront.
Je vous prie penser que ce m'est ung             merveilleux plaisir, après avoir sceu vostre grant maladie, de vous veoir en si bonne             santé que puissiez voyaiger, et je supplie de bon cueur la bonne dame en l'honneur de             qui vous faictes celle entreprinse vous en donner la joye selon le désir de  Votre             bonne cousine,  Marguerite.
AU MÊME.
De Saint-Germain-en-Laye.
Mon cousin, je vous feray la response en lieu de madamoiselle de Foix, afin que par ma             lettre mieulx que par la sienne soyiés seur de ma santé, quy se porte sy bien, que sy             pis ne vient, ce ne me sera pas grant pénitence de passer ce caresme.
Mais Madame, ceste             nuict, s'est ung peu trouvée mal de sa colique; j'espère que ce ne sera rien.
La Roine,             plus saine que jamais! Je croy qu'elle ira jusqu'au bout du terme.
Sy les prières des             pouvres ermites de Saint-Germain vous pouvoient servir, soyés seur que en auriés bonne             part de celle que tousjours trouverés  Vostre bonne cousine,                Marguerite     Explications faites par l'éditeur supprimées             A MON COUSIN, M.
LE MARESCHAL DE MONTMORENCY.
Saint-Germain-en-Laye, 31 mars               (15..).
Mon cousin, pour ce que je suis seure que Babou vous advertit amplement de la maladie             de Madame, qui luy survint hier à l’issue du sermon, par un grant desvoiement d'estomac             et de gouttes, ne vous en feray longue lettre, espérant que Nostre Seigneur luy donnera             ce qu'il sçait luy estre nécessaire pour sa santé; mais vous veuil bien advertir que M.
d'Alençon vous a escript une lettre, pensant que feussiez encore  icy,             laquelle j'ay pensé ne estre besoing vous enyoyer, pour ce que estes au chemin pour             aller donner ordre aux maux exécrables dont il vous escripvoit, que font les             adventuriers.
Je lui ai fait responce qu'il chasse si bien ceulx qui sont au paїs là où             il est, qu'il les vous envoye au paїs d'Anjou et du Mayne, pour les chastier en la             manière que desjà avez bien commencé, ainsy que Madame a eu nouvelles, dont elle vous             sçait merveilleusement bon gré; vous priant de ma part, mon cousin, que en faictes telle             et si bonne exécution qu'il en soit mémoire pour l'advenir.
En quoy faisant, ferez ung             œuvre fort plaisant et agréable à Nostre Seigneur, auquel je prie, mon cousin, vous             avoir en sa saincte garde; à Saint-Germain-en-Laye, le dernier jour de mars.
Vostre bonne cousine,  Marguerite.
P.
S.
Madame m'a dist que je vous asseure qu'elle est guérye, et             que demain ira au sermon où M.
de Troyes commence la Passion.
Croyés que le Roy et elle             sont si contens de vous, que je ne vous veux escripre les prepous qu'ils en ont tenus,             de peur de vous mettre en gloire; mais je supplie celuy pour l'honneur duquel seul, je             croy, avez si bien commencé, vous donner sa grace de parachever, en sorte              (que?) son yre soit appaisée, regardant la bonne justice que ferés.
A M.
DE MEAUX  (1521.)   M.
de Meaux, congnoissant que ung seul est nécessaire, m'adresse à vous pour vous             prier envers luy vouloir estre par oraison moyen qu'il luy plaise conduire selon sa             saincte volonté, M.
d'Alençon, qui, par le commandement du Roy, s'en va son lieutenant             général en son armée, que, je doubte, ne se départira sans guerre.
Et pour ce que la             paix et la victoire est en sa main, pensant que, oultre le bien publicq du royaulme,             avez bon désir de ce qui touche son salut et le mien, vous employe en mes affaires, et             vous demande le service spirituel ; car il me fault mesler de beaucoup de choses qui me             doibvent bien donner crainte.
Et encores demain s'en va ma tante de Nemours en Savoye.
Par quoy vous faisant les recommandacions d'elle et de moy, et vous priant que, si             congnoissez que le temps feust propre, que maistre Michel peust faire ung voyage, ce me             seroit consolacion, que je ne quiers que pour l'honneur de Dieu, le remettant à vostre             bonne discrétion et à la sienne.
La toute vostre,  Marguerite.
A MON COUSIN, M.
LE MARESCHAL DE MONTMORENCY.
De Saint-Germain-en-Laye, 28               septembre (15..).
Mon cousin, j'ay veu ce que m'avez escript pour le fait de l’élection de Senlis, en             quoy, par le rapport de messieurs de Sens et président de Rouen, avez si bien commencé             vostre voyage, que, oultre le contentement que le Roy et Madame en ont de vous, j'ay             ceste fiance que pour le service qu'avez fait au grant Roy, d'avoir esté cause de luy             bailler ung tel serviteur, il vous donnera la grace de continuer à tel heur que aurez de             plus en plus occasion de le louer.
Vous me ferez au surplus plaisir de me faire souvent             savoir de vos nouvelles; je feray revanche de vous despartir de celles d'icy, qui             jusques à maintenant sont très bien, et en la mesme sorte que à vostre partement les             avez laissées; qui sera la fin pour ceste fois, priant Nostre Seigneur vous donner ce             que plus désirez.
De Sainct-Germain-en-Laye, xxviij  e  jour de             septembre.
Vostre bonne cousine,  Marguerite.
P.
S.
Mais la femme grosse ne l'est plus.
AU MÊME.
De Sainct-Germain en Laye, le 11  e  jour               d'octobre.
Mon cousin, j'ay receu vos deux lettres, et par la dernière me reprochez que je ne             suis femme de promesse et que ne vous ay point escript, ce que toustesfois vous promis à             votre partement.
En quoy fault que je vous die que vous errez, car je vous feis responce             à ce que me mandastes de l'élection de Senlis et du contentement que le Roy et Madame en             avoient de vous, et de l'espérance que j'avois que feriez heureux voyage, puisque le             commencement y estoit sy bon; et davantage vous faisois sçavoir, sy l'avez oblié, que la             femme grosse ne l'estoit plus.
Despuis n'y a eu nul changement, et est la compaignie au             mesme estat que la laissastes, parquoy et que je voy que bien tost y serez de retour, ne             vous en tiendray plus long propos, et feray fin en cest endroit, priant Nostre Seigneur,             mon cousin, vous avoir en sa très saincte garde.
Vostre bonne cousine,  Marguerite.
P.
S.
Vostre père n'oublie rien icy.
Je vous prie que ne dormés             pas avecques Mezières, car l’on a belle envie de sçavoir sy vous avés riens faict.
AU MÊME.
Sainct-Germain-en-Laye, dernier jour de février (15..).
Mon cousin, pour vous faire sçavoir des nouvelles de Madame, je vous advertis qu'elle             a esté merveilleusement malade d'une forte colicque, accompaignée de beaucoup de             foiblesses.
Vous povez penser la paine et l'ennuy que ce nous a esté ! Elle fist hier             une pierre grosse comme ung pois; depuis, elle s'est tousjours portée de mieulx en             mieulx, mais elle se treuve toutesfois fort foible encores.
Madicte dame m'a dict             qu'elle désire merveilleusement à vous voir en ce lieu, et que j'eusse à le vous mander.
M.
de Villene m'a advertie que vous aviez quelque mal d'estomac; parquoy, mon cousin,             vous en ferez ainsi que vostre santé le pourra porter, que je désire estre telle et si             bonne qu'elle permette vostre venue en ceste compaignie.
Cependant qu'il plaira à Nostre             Seigneur la vous envoyer, je vous prie me souhaiter pour ouїr les bons sermons de vostre             Evesque, desquels je pense bien que ferez provision pour m'en faire part une fois.
Mon cousin, je prierai Nostre Seigneur en cest endroit vous donner l’heur et le bien             que vous désire ( de  Sainct-Germain-en-Laye, ce dernier de fébvrier) celle             qui est  Vostre bonne cousine et amye,  Marguerite.
P.
S.
Je vous prie sus tout, gardés vostre santé et me mandés             comme elle se porte, car vous savés bien que je l’estime comme la mienne propre.
Je seray, s'il vous plaist, recommandée à M.
de Sanlis.
A M.
DE LA ROCHE.
Vileroy vous dira la doubte que j'ay eue sur luy pour vos lettres, car il semble que             vous devinés ce que je vous mande avant que l'avoir veu, dont Madame a esté fort             contente, et pour ce continués.
Et plus n'en puis dire, car la poste part et Madame             m'appelle.
Sur ce, que vous ferés fort bien, et à moy plaisir, d'escripre à M.
de             Jonvelles, ou luy faire escripre par Mezières qu'il ne tarde plus à amener sa fille, car             nous allons cheux M.
Deschenais, où elle pourroit bien se rendre.
De ma part le luy             ferés entendre, car vous savez que quoy quy vous puisse  toucher, ne faudra             d'y faire son devoir comme plus que jamais s'y sent obligée  La toute vostre,  Marguerite.
A MON COUSIN, M.
DE MONTMORENCY  (le père).
Mon cousin, j'ay receu la lettre que m'avez escripte par la main de M.
l'admiral, de             laquelle ay faict le rapport à Madame, qui au commencement a esté difficile à vous             donner congié ; mais regardant à vostre santé et à l'aise qu'il vous sera de veoir un             peu vostre fille et les petiz enfans, et aussy que nous ne arrestons en nul lieu, m'a             dict qu'elle le treuve bon, non sans regret dont aultrement il ne peult estre ; vous             priant faire si bonne chère et tant vous renforcer, que puissiez bien toust retourner             vers elle quant elle sera en quelque lieu arrestée.
J'escrips à M.
de Jonvelle afin de luy ramentevoir la promesse qu'il vous a faicte de             me amener sa fille, laquelle je vous asseure, mon cousin, sera la bien venue, et mettray             paine de la traicter mieulx que moymesmes.
Qui sera pour fin de lettre, vous asseurant             que toute ceste compaignie se porte si bien, qu'il est impossible de mieulx, selon le             temps et les lieux.
Et si vous y mandez souvent de vos nouvelles, croyez qu'elles y             seront bien venues,  principalement de celle qui à jamais veult demeurez              Vostre bonne cousine et amye,  Marguerite.
A MON COUSIN, M.
LE MARESCHAL DE MONTMORENCY.
II y a sy long temps que nous n'avons eu que malades icy, que je n'eusse sceu escripre             que mauvaises nouvelles, car M.
d'Angoulesme a sy bien fait veiller Madame, que en             sauvant son enfant, a cuidé perdre sa santé pour long temps ; dont, bien que guérie,             n'est encores fortifiée.
Et puis, pour n'estre désadvouée de la maison, les ay voulu             suivre; mais voyant que je n'ay point de grace à faire la malade, ne m’en sens plus.
Celuy quy donne les tribulacions pour nostre salut, n'a voulu longuement voir mon             impacience, car c'est aux bons et vertueux que les paines sont données.
C'est assés pour             moy de servir les malades, sans donner la paine de moy à tant quy valent mieulx.
Ce             porteur, oultre ma lettre, vous en donnera seureté, et de tous les affaires de dessa,             vous asseurant que voustre maistre met bonne paine à vous secourir, et s'il luy estoit             possible luy mesmes y estre en personne, c'est le plus grant désir que pour ceste  heure il faict.
Je supplie le Dieu des batailles tellement y mettre sa main,             que, à son honneur, celuy de ses servicteurs et leurs vies soient gardées.
Vous ferés             plaisir à Madame de souvent luy escripre, et plus que vous ne pensés, et croiés              Vostre bonne cousine,  Marguerite.
AU MÊME.
Mon cousin, pourceque depuis le partement d'Esgvilly Madame a esté si tourmentée de sa             goutte que jamais ne luy ay veue pareille de longueur et de peu de repos, elle n'a peu             veoir vostre lettre, car jusques à ceste heure qu'elle commence à reposer, elle a esté             vingt-quatre heures en estremité de douleurs du pié gauche, après avoir enduré six jours             celle du pié droit.
Mais elle m'a commandé vous dire que vous luy faictes fort grant             plaisir de souvent luy escripre, et qu'elle vous prie ne vous ennuyer de solliciter le             Roy comme avez si bien commencé qu'il n'est possible de mieulx, pour le soulagement des             gentilshommes et du peuple ; en quoy, oultre le service du maistre et vostre debvoir,             faictes chose dont le très grant maistre se contente.
J'espère, veu le temps, que n'y             ferez long séjour, à quoy elle taschera.
Qui me fera finer ceste lettre, vous priant             n'oblier ce que vous ay escript par deux aultres, ne sçay si les avez veues? Mais c'est             pour ne dormir à ce que vostre bon père a bien commencé, car  j’ay eu des             lettres de M.
de Jonvelle qui désire que vous alliez là huit jours pour espouser sa             fille.
Je croy son vouloir bon, mais pour si long marché le terme d'amys est bien court.
Priant Dieu qu'il vous doint tel conseil et vouloir qu'il sçait vous estre bon ; et plus             n'en aurez, sinon que j'espère puisque Madame dort, que son mal ira tousjours en             amendant, s'il plaist à celuy auquel vous recommande  Vostre bonne cousine,  Marguerite.
A M.
DE MEAUX.
(Janvier 1523.)   Non pour vous ramentevoir ce que, je croy, ne vous sera par la charité infinie permis             d'oublier, ne pour advancer la promesse dont je ne doubte l'accomplissement au temps que             la bonté seule congnoistra la nécessité, mais afin que par ma faulte, négligeant ce que             je dois, comme affamé le pain, désirer, ne retarde l'effect de la grace procédant du             libéral distributeur, par vous à nous distribuée, j'ay bien voulu commencer par ceste             mon mestier de mendiante.
Vous me priastes que si de quelque endroit de la très saincte Escripture doubtois ou             désirois quelque chose, le vous escripre ; à quoy vous feis promesse présumptueuse de le             faire.
Je vous prie excuser l'aveugle qui juge des couleurs ; car je confesse que la             moindre parole qui y soit est trop pour moy, et la plus clere m'est obscure.
Hélas !             quel choix puis-je faire où la difference m'est incongneue? Ny comme pourray-je demander             viande doulce ou saulce, quant je n'ay nul goust ? Parquoy je ne vous demande riens, car             je ne sçay que je vous demande.
Mais à vous, ministre de tels biens, qui sçavez les             gousts des viandes restaurantes et fortifiantes, je vous prie que en vérité, sans             fainte, du demeurant de celles qui vous sont par le donneur données, en vueillez envoyer             les miettes, en sorte que vostre vielle mère, enviellie en sa première peau, puisse par             ceste doulce et ravissante parolle de vie renouveller sa vielle peau, et estre tellement             repolie, arrondie et blanchie, qu'elle puisse estre au seul nécessaire.
Marguerite.
AU MÊME.
4 mai 1524.
La dépesche qu'il a fallu faire selon vostre bon conseil, me contraindra, par faulte             de temps, à faire du  porteur lettre, qui m'ennuye, que ma propre main ne             peult escrire.
II vous dira l'estat où il a laissé ceste compagnie, en laquelle j'espère             bientost avoir une heure de loysir à plorer, non celle qui a son désir accomply, mais             celle qui n'a commencé à désirer.
La fin est selon la vie! sa fin estoit en sa vie ;             vous en sçavez plus que moy.
Et puis mon imparfaite foiblesse ne peult porter             l'indiscrétion d'amour.
Parquoy la recommandant à vostre immortelle mère va faire fin             sur la fiance du porteur  La vivante en mort,  Marguerite.
AU MÊME.
(Fragment.)   (Herbault), du dernier jour d'aoust 1524.
Parquoy vous prie en ce temps de tribulacion que mieulx se doibt le             contraire sentir, veoiant la fin des labeurs et douleurs importables finis, et le repos             de l'ame éternelle de celle que Dieu nous avoit donnée à Royne, de qui se peult dire ce             que de nulle autre, avoir laissé au royaume les plus beaux dons dont soit mémoire :             c'est bonne renommée des vertus, graces et bonté dont Dieu l'avoit douée ; figure telle             que au souhaict d'ung chacun n'eust sceu estre plus belle, et parfaicte de trois filz et             trois filles.
Et, pour la fin faire conclusion suivant le cours de sa vie, remettant             toutes ordonnances de son testament en la main de son seul très aimé mary, le faict son             exécuteur, luy donnant la duché de Bretaigne, et après sa mort, à son fils ainsné, pour             perpétuer union en ce royaulme.
Confessée et  en bon sens et parole             jusques à la fin, s'en est allée, comme j'estime, en joye, laissant à ses              amis tristesse telle que j'ay grant paour que la santé de Madame s'en diminue de trop ;             car faisant grans journées pour retourner la veoir et servir, dont elle estoit partie             contre son vouloir, par la seureté que les médecins luy baillèrent qu'elle vivroit             encores plus de trois mois ; ayant sceu en ce lieu de Herbault la nouvelle, avec le             travail du chemin et l'extremité de l'ennuy qu'elle porte incréable, est venue à faire             du sang, comme en sa grant fiebvre, par tous endroits, en telle quantité et esmoution,             que s'il duroit ne se pourroit porter.
Mais j'espère que se tenant à repos de corps et             esprit, Nostre Seigneur la fortifiera.
D'aultre part, le Roy ne faict moings, que nous laissasmes à Bourges attendant la fin;             mais veoiant qu'elle approchoit, feit ung merveilleux dueil, disant à Madame : Si je             pensois la rachapter pour ma vie, je la luy bailleroys de bon cueur.
Et n'eusse jamais             pensé que le lyen de mariage conjoinct de Dieu feust si dur et difficile à rompre! Et en             larmes nous despartismes, et n'avons eu nouvelles de ce qu'il en a sceu, mais je crains             fort qu'il le porte à peine.
— Je vous départs de mon gasteau.
Vostre inutile mère,  Marguerite.
AU MÊME.
Du 15 septembre 1524.
Vous rendant mal pour bien, où tant suis tenue de mercier Dieu et vous de la             consolacion que vostre lettre m'a donnée et donne, (que j'ay leue, et si ne la tiens             encore pour veue!) Je vous voys départir de la doulce tribulacion qu'il plaist a N.
S.
m'envoyer, (forte à porter à ce corps trop foible en Adam!) C'est qu'il a pleu à N.
S.
donner à madame Charlotte une si griesve maladie de fiebvre et flux après sa rougeole,             que je ne sçay s'il luy plaira la tirer à luy, sans plus luy permettre gouster les             misères de ce monde.
Et pour ce que Madame n'est encores assés forte pour soustenir             moindre ennuy que cestuy cy, je le luy fais celer, et au Roy pareillement, qui, vous             sçavez, a assez ailleurs à penser.
Par quoy, puisqu'il fault que  sur moy             tombe ceste crainte, je demande le secours de vos bonnes prières, ainsy que le tout seul             bon et puissant congnoist et veult en estre faict ; vous priant que ne vous veuillés             ennuyer de donner secours où ma nulle foy en met la nécessité espérant que avant que ce             porteur soit à vous, (elle sera) ou du tout quitte de la mort, ou remise en l'attente             que nous devons plus désirer que craindre; ce que ne peult entendre, si par grace ne             l'entend (dont en toutes sortes son imperfection a plus de besoing ),  Vostre trop             inutile mère,  Marguerite.
AU MÊME.
Du 18 novembre 1524.
Où le très fort est venu, il a vaincu le feu armé et a commandé à             la mer cesser ses ondes, et a laissé content , joyeux, et congnoissant à jamais ne le             pouvoir louer de sa grace mon cueur et mon esprit, jusques, (à vous dire la vérité)             avoir guéry et fortifié le corps en vain travaillant en peu de repos l'espace de près             d'ung mois, tant que la petite dame estoit malade, qui a esté trente jours tenue de             fiebvre et flux, comme le pouvez avoir sceu.
Mais après son trespas, j'ay eu l'ennuy du             Roy à qui je l'avois faict céler, qui, pour avoir  songé trois fois,             qu'elle luy disoit:  Adieu mon Roy, je voys en paradis  , devina sa             mort, qu'il print en grant extresme douleur, (par la bonté de Dieu!) patiemment.
Et             m'escript qu'il aimeroit mieulx mourir que de la désirer ence monde, contrevenant au             vouloir de son Dieu, lequel il en bénissoit.
Après avoir esté reconfortée en sa             patience, Madame, qui n'en avoit oüy parler, par un capitaine d'adventuriers l'a sceu,             qui l'a porté de sorte que depuis au disner jusques au souper, une larme n'attendant             l'autre, sans jetter souspirs de despit ou impatience, ne cessa de me prescher et faire             envers moy l'office de réconfort que je luy debvois; où je vous souhaicte, car veoiant             son corps naturel souffrir douleur, ce sembloit, importable, les yeux levés au ciel, ne             cessant jamais de louer Dieu, pensois veoir un esprit ravy en luy.
Mais elle a si bien             continué qu'elle a receu la dame tribulacion, non comme hostesse d'ung jour, mais comme             sa soeur avec laquelle a esté nourrie et qu'elle désire à jamais avoir pour compagne.
Et             la doulceur en quoy N.
S.
la luy faict prendre la garde que sa santé n'en a pis.
Je la             recommande à vos bonnes prières, sans oublier celle qui n'eust esté à son aise sans vous             en avoir escript ce qu'elle en pense, que vous congnoissez, et qui désire, comme pour le             mieulx qu'elle peult souhaicter en ce monde, estre  Vostre bonne mère,  Marguerite.
A MON COUSIN, M.
LE MARESCHAL DE MONTMORENCY.
Lyon, 18 novembre (1524)               Mon cousin, depuis le partement de Sansac n'est survenue aulcune chouse par deçà, qui             soit d'escripre  , fors la continuation de la bonne santé de Madame.
Elle             et la compaignie est ce soir descendue à Saint-Just, au logis de Sainct Jehan, pour             faire faire les processions et dimanche prouchain recepvoir tous N.
S., suivant le             jubilé ottroyé par le pape.
Je croy que par de là vous n'en ferez pas moins.
Je laisse             ce propos pour vous prier bien fort, mon cousin, de m'escripre le plus souvent que             pourrez de la bonne prospérité du Roy et de son affaire, car vous entendez assez que de             là dépend tout l'heur, le bien, et le plaisir de ceste compaignie.
Je prie N.
S.
vouloir             le tout conduire à telle et si heureuse fin que de très-bon cueur le désire, et qu'il             vous doint, mon cousin, ce que bien leur sçavez demander.
À Lyon, ce xviii  e  jour de novembre.
Vostre bonne cousine,  Marguerite.
AU MÊME.
De Sainct-Yon, le 7 decembre (1524).
Mon cousin, pour recepvoir de vous eschangement de quelques bonnes nouvelles espérées             en l'affaire de par de là, je vous asseure de la bonne santé de Madame et de ceste             compaignie, qui, en la souvenance de la continuelle paine où vous estes, continue chacun                jour à faire processions et prières.
Et se faict dymanche prochain une             procession generalle de jeunes et petis enfans, pour la bonne intencion du Roy et             prospérité de son affaire.
Je supplie celluy qui des enfans a parfaict la louange,             vouloir donner tel exsaulcement à leurs innocentes prières que nous tous le désirons.
Pendant je vous prieray continuer à souvent me rescripre et je continueray à pryer Dieu,             mon cousin, vous avoir en sa saincte grace.
Vostre bonne cousine,  Marguerite.
AU MÊME.
Mon cousin, depuis le partement de Sansac, j'ay receu les lettres que m'avez             escriptes, en quoy m'avez faict très grand plaisir, et vous prie continuer en cela, et             aussi souvent mander à Madame des nouvelles du Roy et de son affaire, car je suis seure             que ne luy pourriez faire chouze plus agréable.
Vous l'entendez assez, et congnoissez             que tout le bien et plaisir que pouvons avoir viennent de la part où vous estes.
Madame             et la compaignie remonte aujourd'huy à son logis de Saint-Just, après avoir faict les             processions générales par ceste ville, où la plus part a receu le sainct sacrement.
Je             croy qu'on n'en fera pas moins par delà.
Je supplie celuy qui ensemble est le donné et             le donneur, nous  donner bien toust l'ung des fruicts d'iceluy: C'est bonne             paix que le monde ne peult donner, ainsi que de très bon cueur le désire  Vostre             bonne cousine,  Marguerite.
A M.
DE MEAUX.
(Lyon? 1524.)   Bien que je sçay que ce qu'on estime bonnes nouvelles ne vous ont été célées, si faut             il que je vous die que Dieu a faict la grace au Roy de non seulement en son cueur le             recongnoistre, mais souvent publiquement à tous dire et monstrer la grande miséricorde             de Dieu avoir conduit son affaire, et par toutes les lettres qu'il a escript à Madame,             ne fault à l'article d'en sentir tout venir du tout puissant, disant que nul n'en doibt             ou peult prendre gloire; car il n'est en la puissance de raison de pouvoir entendre             telle armée et artillerie en si peu de temps passer tels chemins, et qui, sans estapes,             n'ont eu faulte de pain, mais abondance et à bon marché.
Les rivières gaiables ; que à             tard se voit la ville de Milan forcée (les ennemis fuis dehors) sans estre pillée ;             leurs gens battus, nuls des nostres morts; la peste par tout le quartier, sans que nul             des nostres l'ait prise.
Parquoy le Roy faict sa conclusion que c'est œuvre miraculeuse,             où seulement a mis la main la bonté divine, qui, sans bataille ny assault, a donné             victoire à ceulx qui croyent en luy et qui, sans rien  espérer de leur sens             ou force, se confient en sa paternelle bonté ; et requiert que Madame le fasse partout             prescher et donner à entendre que le grant Dieu des exercites doibt avoir l'honneur,             gloire et louange du tout.
J’ay bien voulu retenir et vous escripre ces paroles, estant             seure que aultant les sentirez comme  Vostre bonne mère ,                Marguerite.
A MON COUSIN, M.
LE MARESCHAL DE MONTMORENCY'.
(1525.)   Le despit de vous veoir si bon servicteur n'est pas sy grant qu'il             me garde de louer Dieu de la grace qu'il vous a faite de servir à heure et besoing celuy             qui l'a mérité ; car croyés que la joye qu'il en a eue a esté sy bien sentie icy, qu'il             n'est plus question d'ennuy ne de foiblesse de maladie, mais seulement se délibérer de             faire ce qu'il a mandé.
Bien est vray que toute ma vie j'auray envie que je ne puis             faire pour luy office pareil au vostre, car où la voulenté passe toute celle que pouriés             avoir, la fortune me tient tort, qui, pour estre femme, me rend le moyen difficile.
Mais             j'espère que Dieu quy voit mon désir, me garde heure où j'auray mon tour ; à quoy vie,             mort, et tout ce quy se peult craindre ou désirer, sera voulontairement sacrifié pour             luy ; et j'en supplie le tout puissant, vous  priant (sy voyés que bon             soit) faire mes recommandacions à M.
le Vis-Roy, car l'honnesteté qu'il garde envers le             Roy me rent si affecsionnée à luy, que je ne me puis tenir de vous prier luy en dire ce             que vous connoissés que j'en doy penser ; et le plus souvent que vous pourrez faire             sçavoir à Madame toutes nouvelles de son fils, en la délivrance et santé duquel pend sa             vie et consolacion, et sur les deux à la sienne fondée  Vostre bonne cousine,  Marguerite.
AU MÊME.
(1525.)   Mon cousin, il y a quelque recluse fort dévote, qui trois ans a, n'a faict que inviter             ung homme que je congnoys à prier Dieu pour le Roy et luy faire service, ce qu'il a             faict ; et m'a mandé qu'il est asseuré que s'y plaist au Roy par manière d'oraison, tous             les jours, quand il sera retiré, lire les épistres de Sainct-Pol, il est asseuré qu'il             sera delivré à la gloire de Dieu et l'honneur de luy ; car il promet en son évangile que             qui  aime la vérité, la vérité le délivrera.
Et pour ce que je pense qu'il             n'en a point, vous envoye les miennes, vous priant le supplier de ma part qu'i les             veuille lire, et je croy fermement que le Sainct-Esperit, qui est demouré en la lettre,             fera par luy chouses ainsy grandes comme il a faict par ceulx qui les ont escriptes ;             car Dieu n'est pas moins puissant ne bon qu'il a esté, et ses promesses sont toujours             véritables.
Il nous a humiliez par prison, mais il ne nous a pas abandonnez, nous             donnant pacience et espérience en sa bonté, qui est tousjours accompagnée de consolation             et plus parfaicte congnoissance de luy, ce que, je suis seure, mieux que jamais le Roy             cognoist, n'ayant pour la prison de son corps l'esprit moins en liberté, et plain et             remply de la grace de celuy que je supplie parfaire en luy son commandement.
En quoy ne             peult avoir plus grand ennuy que se sentir pour son service inutile  Vostre bonne             cousine,  Marguerite              AU ROY.
(Mai 1525.)   Monseigneur, j'ay par l’escuyer Présilles receu deux lettres de vostre main qu'il vous             a pleu m'escripre, et vouldroys bien que Dieu me feist ceste grace d'avoir              le pouvoir tel en vostre deslivrance comme vous plaist le m'escripre, car l'une des             choses de ce monde que plus j'ay désirée et désire, c'est de veoir une bonne et seure             paix d'entre l'Empereur et vous.
Monseigneur, vos bons amis et alliés congnoissent que             ce seroit le grant bien de toute la chrestienté et le repos de vos deux magestés.
Et             s'il est possible que ainsy il peust advenir, je ne doubte, Monseigneur, que ne             parveniés à vostre désir de liberté, pour laquelle, en ensuyvant ce qu'il vous plaist             m'en mander, ay escript à madame la Régente, pour avoir un saufconduit pour le             personnaige que doibt envoyer vers l'Empereur.
Et pouvés estre seur que à moy ne tiendra             vous donner à congnoistre la voulenté que j'ay de vous y faire service.
Mais,             monseigneur, comme il vous plaist dire que j'ay tout pouvoir en cest affaire, il me             semble que vous vous y pouvés trop mieulx ayder que moy, parce que, je suis bien seure,             avés affaire à ung prince si vertueux et bon, que en chose que sera raisonnable ne serés             refusé.
Par quoy en bonne espérance vous y faire quelque bon service, comme celle qui             veult tousjours demourer  Vostre très humble,  Marguerite.
.
