LIVRE VII CHAPITRE I Les droits de la maison d' Anjou sur Naples 1.
Comment le duc René de Lorraine vint en France demander la duché de Bar et la conté de Prouvence , que le roy Charles tenoit , et comment il faillit à entrer au royaulme de Naples , qu' il pretendoit sien , comme le roy , et quel droict y avoient tous deux.
-  Pour continuer les memoires encommancés , vous vueil dire comme advint que le roy Charles VIIIe , de present regnant , entreprint son voyage d' Ytalie , auquel je fuz , et partit de la ville de Vienne , qui est en Daulphiné , le XXIIIe jour d' aoust , l' an M CCCC IIIIxx XIIII , et fut retourné en son pays envyron le moys d' octobre M CCCC IIIIxx XV.
Où il y eut mainte disputation , sçavoir s' il yroit ou non , car l' emprise sembloit à tous gens saiges et experimentéz très deraisonnable , et n' y eut que luy seul qui la trouvast bonne et ung appellé Estienne de Vers , natif de Languedoc , homme de petite lignée , qui jamais n' avoit veü ne entendu nulle chose.
Ung autre s' en estoit meslé jusques là , à qui le cueur faillit , homme de finances , appellé le general Brissonnet , qui despuis , à cause dudit voyage , a eu de grans biens en l' Eglise , comme cardinal et beaucop de beneffices.
L' autre avoit jà acquis beaucop de heritaiges et estoit seneschal de Beaucaire et president des Comptes à Paris et avoit servy ledit roy en son enffance très bien de varlet de chambre ; et cestuy-là y atira ledit general ; et eulx deux furent cause de ladite emprise , dont peu de gens les louoient et plusieurs les blasmoient : car toutes choses necessaires à une si grand emprise failloient.
Car le roy estoit très jeune , foible personne , plain de son vouloir , peu acompaigné de saiges gens ne de bons chiefz.
Nul argent content : car , avant que partir , empruntèrent cent mil francs du banc de Soly à Gennes , à quatorze pour cent d' interest de foyre en foyre , et en plusieurs aultres lieux , comme je diray après.
Ilz n' avoient ne tantes ne pavillons , et si commencèrent en yver à entrer en Lombardie.
Une chose avoient - ilz bonne , c' estoit une gaillarde compaignée , playne de jeunes gentilz hommes , mais en peu d' obéissance.
Ainsi fault conclure que ce voyage fut conduict de Dieu tant à l' aller que au tourner ; car le sens des conducteurs que j' ay dict n' y servit de guères.
Toutesfoiz peuvent - ilz bien dire qu' ilz furent cause de donner grant honneur et grant gloire à leur maistre.
Estant le roy dont j' ay parlé en l' eage de son couronnement , qui fut de XIIII ou XV ans , vint vers luy le duc de Lorreyne demander la duchié de Bar , que le roy Loys tenoit , et la conté de Prouvence , que le roy Charles d' Anjou , son cousin germain , laissa audit roy Loys unzeiesme par son trespas et testament , car il mourut sans enffans.
Le duc de Lorreyne la vouloit dire sienne , pour ce qu' il estoit filz de la fille du roy Regné de Cecille , duc d' Anjou et conte de Prouvence , et disoit que ledit roy Regné luy avoit faict tort et que le roy Charles , dont j' ay parlé , n' estoit que son nepveu , filz du conte du Mayne ; et l' autre disoit que Prouvence ne pouvoit aller à fille par leurs testaments.
En effect , Bar fut rendu , où le roy ne demandoit que une somme d' argent ; et , pour avoir grant faveur et grands amys ( et par especial le duc Jehan de Bourbon , qui estoit vieil et vouloit espouser sa seur ) , eut estat bon du roy et cent lances de charge et luy fut baillé trente six mil livres l' an pour quatre années , pendant lequel temps se congnoistroit du droit de ladite conté.
Et estoie à ceste deliberation et conclusion , car j' estoie de ce conseil , qui avoit esté lors creé tant par les prouches parens du roy que par les trois Estatz du royaulme.
Estienne de Vers , dont j' ay parlé , qui jà avoit acquis quelque chose en Prouvence et avoit en sa fantasie ce faict de Napples , fit dire par le roy , ainsi jeune comme il estoit lors - sa seur duchesse de Bourbon presente - à monsr de Comminges , du Lau ( car ces deux estoient aussi du conseil ) et moy que nous tensissons la main que il ne perdist point ceste conté de Prouvence.
Et fut avant l' appoinctement dont j' ay parlé.
Avant les quatre années passées se trouvèrent clercs de Provence qui vindrent mectre en avant certains testaments du roy Charles le premier , frère de sainct Louys , et autres roys de Cecille , qui estoient de la maison de France , et autres raisons , disans que non point seullement la conté de Prouvence appartenoit audit roy , mais le royaulme de Cecille et aultres choses possedées par la maison d' Arragon et que ledit duc de Lorreyne n' y avoit riens ( toutesfoiz aulcuns vouloient dire aultrement ) - et se adroissoient tous ceulx-là audit Estienne de Vers , qui nourrissoit son maistre en ce langaige - et que le roy Charles , dernier mort , conte de Prouvence , filz de Charles d' Anjou , conte du Mayne et nepveu du roy Regné , luy avoit laissé par son testament.
car le roy Regné l' institua en son lieu , avant mourir , et le prefera devant ledit duc de Lorreyne , qui estoit filz de sa fille ; et cela à cause desdits testaments faictz par ce Carlo primo et sa femme , contesse de Prouvence , disant que le royaulme et conté de Prouvence ne pouvoient estre separéz ne aller à fille , tant qu' il y eust filz de la lignée.
Et semblable testament firent les premiers venans après eulx , qui fut Charles le second , audit royaulme.
En ce temps desdites quatre années , ceulx qui gouvernoient ledit roy , qui estoient le duc et duchesse de Bourbon et ung chambelan appellé le seigneur de Grasvile et aultres chambelans , qui en ce temps eurent grand règne , appellèrent en court , en auctorité et credit ledit duc de Lorreyne , pour en avoir port et aide , car il estoit homme hardi , et plus que homme de court ; et leur sembloit qu' ilz s' en deschargeroient bien quant il seroit temps , comme ilz firent quant ilz se sentirent assés fors et que la force du duc d' Orleans et de plusieurs aultres , dont avez ouy parler , fut diminuée.
Et aussi ne peürent plus tenir ledit duc de Lorreyne , les quatre ans passés , sans luy bailler ladite conté ou le asseürer à certain temps et par escript et tousjours payer les trente six mil livres : en quoy ne se peürent accorder et , à ceste cause , partit très mal content d' eulx de la court.
2.
La révolte des barons napolitains.
-  Quatre ou cinq moys avant son partement de court , luy advint une bonne adventure , s' il l' eust sceü entendre.
Tout le royaulme de Naples se rebella contre le roy Ferrande , pour la grant tirannie de luy et de ses enffans , et se donnèrent tous les barons et les trois pars du royaulme à l' Eglise.
Toutesfoys ledit roy Ferrande , secouru des Florentins , les pressoit fort ; et , pour ce , le pape et les dits seigneurs du royaulme , qui s' estoient rebellés , mandèrent ledit duc de Lorreyne pour l' en faire roy.
Et long temps l' attendirent des gallées à Gennes et le cardinal de Sainct-Pierre-ad-vincula , cependant qu' il estoit en ces brouillis de court et sur son departement et si avoit avecques luy gens de tous les seigneurs dudit royaulme , qui le pressoient de partir.
Fin de compte , le roy et son conseil monstroient en tout et par tout vouloir de luy aider , et luy fut promis soixante mille livres , dont en eut vingt mil ( le reste se perdit ) et luy fut consenti mener les cent lances , qu' il avoit du roy , et envoyé ambassades par tout en sa faveur.
Toutesfoiz le roy estoit jà de dix neuf ans ou plus , nourry de ceulx que j' ay nommé , qui luy disoient journellement que ledit royaulme luy devoit appartenir ( et le diz voulentiers pour ce que souvent petites gens en menoient grant noise ) , et aussy par aulcuns de ces ambassadeurs qui aloient à Rome , Florence , Gennes et ailleurs pour ledit duc de Lorreyne , comme je sceüz par aulcuns d' entre eulx et par ledit duc propre , qui vint passer par Moulins , où lors me tenoie , pour les differans de court , avec ledit duc Jehan de Bourbon , jà son entreprise demye perdue pour la longue attente.
Et allay au devant de luy , combien que ne luy fusse point tenu : car il m' avoit aidé à chasser de la court avecques rudes et folles parolles.
Il me fist la plus grand chère du monde , soy doulent de ceulx qui demouroient en gouvernement ; fut deux jours avecques le duc Jehan de Bourbon , et puys tira vers Lyon.
En somme , ses amys estoient si las et si fouléz pour l' avoir tant attendu , que le pape avoit appoincté et les barons , qui , sur la seüreté dudict appoinctement , allèrent à Napples , où tous furent prins , combien que le pape , les Venitiens , le roy d' Espaigne et Florentins s' estoient obligéz de faire tenir ledict appoinctement et eussent juré et promis leur seüreté.
Le prince de Salerne eschappa , qui vint par deça et ne voulut point estre comprins audict appoinctement , congnoissant ledit Ferrand.
Ledit duc de Lorreyne s' en alla bien honteux en son pays ; oncques puys n' eut auctorité ceans , perdit ses gens d' armes et les trente six mil livres qu' il avoit pour Provence , et jusques à ceste heure , qui est l' an M CCCC IIIIxx XVII , est encores en cest estat.
CHAPITRE II Relations de Charles VIII avec l' Italie 1.
Comment le prince de Salerne , du royaulme de Naples , vint en France , et comment Ludovic Sforce , surnommé le More , et luy taschoient à faire que le roy menast guerre au roy de Naples et pour quelle cause.
-  Ledit prince de Salerne alla à Venise , pour ce qu' il y avoit grant accointance , et avecques luy trois de ses nepveux , filz du prince de Besygnan , où demandèrent conseil , comme m' a dit ledit prince , à la Seigneurie , où il leur plaisoit myeulx qu' ilz tirassent : ou vers ledit duc de Lorreyne ou devers le roy de France ou d' Espaigne ?  Dit qu' ilz luy respondirent que le duc de Lorreyne estoit ung homme mort et qu' il ne les sçauroit ressourdre ; le roy d' Espaigne , qu' il seroit trop grant s' il avoit le royaulme , avecques l' isle de Cecille et les aultres choses qu' il avoit en ce gouffre de Lyon , et qu' il estoit puissant par mer ; mais qu' ilz luy conseilloient aller en France , et que avecques les roys de France qui avoient esté oudit royaulme avoient eu bonne amytié et bon voisinage.
Et croy bien qu' ilz ne pensoient point que ce qui en advint après deüst advenir.
Ainsi vindrent ces barons dessusdiz en France et furent bien recueilliz , mais pouvrement traictéz de biens.
Firent grant poursuite envyron deux ans , et du tout s' adressoient à cest Estienne de Vers , lors seneschal de Beaucayre et chambelan du roy.
Ung jour vivoient en esperance , autre au contraire.
Faisoient diligence en Italye , et par especial à Millan , où avoit pour duc Jehan Galiace , non point le grant , qui est enterré aux Chartreux de Pavye , mais cestui estoit filz du duc Galiace et de la duchesse Bonne , fille de Savoye , qui estoit de petit sens : car elle eut la tutelle de ses enffans , et l' ay veüe en grand auctorité , estant vefve , conduitte par ung appellé messire Cico , secretaire , nourry de long temps en ceste maison , qui avoit chassé tous les frères du duc Galiace et confinéz , pour la seüreté de ladite dame et ses enffans , entre les aultres , ung appellé le seigneur Ludovic , qui depuis fut duc de Millan , qu' elle rappella despuys , estant son ennemy et en guerre contre elle , et le seigneur Robert de Sainct Severin , vaillant cappitaine , qui pareillement avoit chassé ledit Cico.
Pour conclusion , par le moyen d' ung jeune homme qui tranchoit devant elle , natif de Ferrare , de petite lignée , appellé Anthoyne Tesin , elle les rappella , par sotise , cuidant qu' ilz ne fissent nul mal audit Cico : et ainsi l' avoient juré et promis.
Le tiers jours après , le prindrent et le passèrent en une pippe le travers de la ville de Millan , car il estoit alié par mariage avecques aulcuns des Vicontes , et veult - l' on dire que s' il eust esté en la ville , qu' ilz ne l' eussent ousé prendre.
Et si vouloit le seigneur Ludovic que le seigneur Robert de Sainct-Severin , qui venoit , le rencontrast en cest estat , qui hayoit à merveilles ledit Cico.
Et fut mené à Pavy en prison , au chasteau , où depuis il mourut.
Ils misdrent ladite dame en grant honneur , si luy sembloit , et luy complaisoient ; et eulx tenoient le conseil , sans luy dire sinon ce qui leur plaisoit et plus grant plaisir ne luy pouvoient - ilz faire que de non luy parler de riens.
A cest Anthoyne Tesin luy laissoient donner ce qu' elle vouloit ; et logeoit près de sa chambre et la portoit à cheval derrière luy par la ville ; et estoient toutes festes et dances leans ; mais il ne dura guères : par adventure , demy an.
Elle fist beaucop de biens audit Tesin , et les bougettes des courriers s' adressoient à luy ; et y sortit grant envye , avec le bon vouloir que ledit seigneur Lodovic , oncle des deux enffans , avoit de se faire seigneur , comme il fit après.
Ung matin , luy ostèrent ses deux filz et les misdrent au donjon qu' ilz appellent la Roque ; et ad ce s' accordèrent ledit seigneur Lodovic , le seigneur Robert de Sainct-Severin , ung appellé de Pelvoisin , qui gouvernoit la personne dudit jeune duc , et le cappitaine de la Roque , qui jamais depuis la mort du duc Galliace n' en estoit sorti ny ne fit de long temps après , jusques il fut prins par tromperie dudit seigneur Lodovic et par la folie de son maistre , qui tenoit de la complexion de la mère et n' estoit guère saige.
2.
Ambition de Ludovic le More.
-  Or , après ces enffans mys en ladite Roque par les dessusdits , ilz myrent la main sur le tresor , qui estoit en ce temps là le plus grand de la chrestienté , et luy en firent rendre compte ; et en fut faict trois clefz , dont elle eut l' une ; mais oncques puys n' y toucha.
Ilz la firent renoncer à la tutelle , et fut creé tuteur ledit seigneur Lodovic.
Et , davantaige , escripvirent en plusieurs lieux , et par especial en France lettres , que je veýz à sa grant honte , en la chargeant de cest Anthoyne Tesin et aultre chose.
Audit Tesin ne fut riens mesfaict , mais fut en envoyé , et le sauva ledit seigneur Robert , et aussi ses biens.
En ceste Roque n' entroient point ces deux grans hommes comme ilz vouloient ; car le cappitaine y avoit son frère et bien cent cinquante hommes à gaiges , et faisoit fort garder la porte quant ilz entroient ; et n' y mettoit jamais que ung homme ou deux avecques eulx ; et dura cecy fort longuement.
Cependant sourdit grant differand entre ledit seigneur Ludovic et seigneur Robert de Sainct-Severin , comme est bien de coustume : car deux gros ne se peuvent endurer ; et demoura le pré audit seigneur Ludovic , et l' autre s' en alla au service des Venitiens.
Toutesfois il revint deux de ses enffans au service dudit seigneur Ludovic et de l' estat de Milan , qui fut messire Galiace et le conte Gaiasse ; aulcuns dient du sceü du père , autres dient que non ; mais , comment que ce fust , ledit seigneur Ludovic les print en grand amour et s' en est fort servy et sert encores aujourd' uy.
Et fault entendre que leur père , le seigneur Robert , estoit de la maison de Sforce , sailli d' une fille bastarde ; mais ilz ne font point grant differance en Italie d' ung enfant bastard à ung legitime.
Et diz cecy pour ce qu' ilz aidèrent à conduyre nostre emprise d' Ytalie , tant en faveur du prince de Salerne , dont j' ay parlé , qui est chief de ladite maison de Sainct-Severin , que pour aultres causes que je diray après.
Ledit seigneur Ludovic commença tost à monstrer de fort vouloir garder son auctorité ; et fit faire monnoye où ledit duc estoit empraint d' ung costé et luy de l' autre , qui faisoit murmurer beaucop de gens.
Ledit duc fut marié avecques la fille du duc de Calabre , qui despuys fut roy Alphonce après la mort de son père , le roy Ferrand , roy de Napples.
Ladite fille estoit couraigeuse femme et eust voulentiers donné credit à son mary , si elle eust peü ; mais il n' estoit guères saige et redisoit ce qu' elle luy disoit.
Aussi fut long temps en grant auctorité le cappitaine de ceste Rocque de Milan , qui jamais n' en sailloit ; et si commença à engendrer des suspessons , et quant l' ung filz sailloit , l' autre demouroit dedans.
Pour abrevier ce propos , envyron ung an ou deux avant que allissions en Ytalie , ledit seigneur Ludovic , venant de dehors avecques ledit duc , pour faire son dommaige , l' amena pour descendre à ladite Roque , comme ilz avoient de coustume.
Le cappitayne venoit sur le pont levyz et ses gens à l' entour de luy pour baiser la main audit duc , comme est leur coustume.
Ceste foiz estoit ledit duc ung petit hors du pont , et fut contrainct ledict cappitaine de passer ung pas , par adventure , ou deux , tant que ces deux enffans de Sainct-Severin le saisirent , et aultres qui estoient à l' entour d' eulx.
Ceulx de dedans levèrent le pont , et ledit Ludovic fit alumer ung bout de bougie , jurant qu' il leur feroit trancher la teste s' ilz ne rendoient la place avant la chandelle bruslée : ce qu' ilz firent.
Et pourveüt bien ladite place et seürement pour luy , parlant tousjours au nom du duc.
Et fit ung procès à ce bon homme , disant qu' il avoit voulu bailler la place à l' empereur ; et fist arrester aulcuns Almans , disant qu' ilz traictoient ce marché ; et puys les laissa aller.
Et fit decappiter ung sien secretaire , le chargeant d' avoir guidé cest oeuvre , et ung aultre qu' il disoit qu' il en avoit faict les messaiges.
Ledit cappitayne long temps tint prisonnier ; à la fin , le laissa aller , disant que madame Bonne avoit une foiz gaingné ung frère dudit cappitaine pour le tuer entrant en ladicte Rocque et que ledit cappitaine l' en avoit gardé : par quoy , à ceste heure , lui sauvoit la vie.
Toutesfoiz je croiz que , s' il eust esté coulpable d' ung tel cas que d' avoir voulu bailler le chasteau de Milan à l' empereur ( lequel y pourroit pretendre droit comme empereur et aussi comme duc d' Autriche , car ceste maison y querelle quelque chose ) , il ne luy eust point pardonné.
Et aussi ce eust esté ung grant mouvement en Ytalie , car tout l' estat de Mylan se fust tourné en ung jour , pour ce que , du temps des empereurs , ilz ne payoient que demy ducat pour feu , et maintenant sont fort cruellement traictéz , eglises , nobles et peuples , en vraye tirannye.
CHAPITRE III Ludovic le More sollicite Charles VIII 1.
Comment la duché de Millan est une des belles pièces de terre et de plus grant valleur qu' on sçaiche trouver , osté le gros tribut qui y est.
-  Se sentant le seigneur Ludovic saisi de ce chasteau , et la force et gens d' armes de ceste maison soubz sa main , pensa de tirer oultre ; car qui a Milan à son commendement a toute la seigneurie : car les principaulx de toute ladite seigneurie y demeurent , et ceulx qui ont la garde et gouvernement des aultres places en sont.
Et de ce que contient ceste duchié , ne veïz jamais plus belle pièce de terre ne de plus grant valeur : car , quant le seigneur se contenteroit de Vc M ducatz l' an , les subgectz ne seroient que trop riches , et vivroit le seigneur en bonne seüreté ; mais il en liève VIc L M ou VIIc M , qui est grant tirannie : aussi le peuple ne demande que mutation de seigneur.
Se voyant , comme dit est , ce seigneur Ludovic si près de achever son desir , et qui estoit marié avecques la fille du duc de Ferrare , dont avoit plusieurs enffans , mettoit peyne de gaigner amys , tant en ladite duchié que hors d' Italie.
Et premierement se alya des Veniciens , à la preservation de leurs estatz , desquelz il estoit grant amy , ou prejudice de son beau-père , à qui les Veniciens avoient osté poy paravant ung petit païs appellé le Poulesan , qui est tout environné d' eaue et est habondant à merveilles en tous biens ; et le tiennent les Venitiens jusques à demye lieue de Ferrare ; et y a deux bonnes petites villes , que j' ay veües , c' est assavoir Roigue et Labadie ; et se perdit , estant Veniciens seuls en guerre contre le roy Ferrand , roy de Napples lors , qui y avoit Alphonce ; duc de Calabre , son filz , avecques toute sa puissance ; ledit seigneur Ludovic pour Milan ; les gens des Florentins , du pape et Boulongne.
Toutesfoiz , estans Venitiens presque au dessoubz , au moins aians le pire et fort mynéz d' argent et plusieurs places perdues , appoincta ledit seigneur Ludovic à l' honneur et prouffit des Veniciens et revint chascun au sien , fors le pouvre duc de Ferrare , qui avoit commencé la guerre à la requeste de luy et le roy Ferrand dont avoit espousé la fille.
Et faillut qu' il laissast ausdits Veniciens ce Poulesan qui encores le tiennent.
Et dit - l' on que ledit seigneur Ludovic en eut soixante mil ducatz ; toutesfoiz je ne sçay s' il fut vray ; mais j' ay veü ledit duc de Ferrare en ceste creance.
Vray est que pour lors il n' avoit point espousé sa fille ; et ainsi estoit continue ceste amytié entre luy et les Veniciens.
Nul serviteur ne parent du duc Jehan Galiace de Milan ne donnoit empeschement audit seigneur Ludovic à prendre la duchié pour luy que la femme dudit duc , qui estoit jeune et saige et fille du duc Alphonce de Calabre , que par devant ay nommé , filz aisné du roy Ferrand de Napples.
Et en l' an M CCCC IIIIxx et treize , commença ledit seigneur Ludovic envoyer devers le roy Charles huitiesme , de present regnant , pour le praticquer de venir en Italie à conquerir le royaulme de Napples , pour destruire et affoller ceulx qui le possedoient , que j' ay nomméz.
car , estant ceulx-là en force , n' eust ousé entreprendre ce qu' il fit depuis ; car en ce temps estoient forts et riches ledit Ferrand , roy de Cecille , et son filz Alphonce , fort experimentéz au mestier de la guerre et extiméz de grand cueur , combien que le contraire se veït despuis ; et ledit seigneur est homme très saige , mais fort craintif et bien soupple , quant il a peur ( et en parle comme celuy que j' ay congneü et beaucop de choses traicté avecques luy ) , et homme sans foy s' il voit son prouffit pour la rompre.
2.
Les intrigues milanaises à la cour de France.
-  Et ainsi , comme dit est , l' an M CCCCIIIIxx XIII , commença à faire sentir à ce roy , jeune de vingt deux ans , des fumées et gloires d' Italie , luy remonstrant , comme dit est , le droit qu' il avoit en ce beau royaulme de Napples , qu' il luy faisoit et savoit bien blasonner et louer.
Et s' adressoit de toutes choses à cest Estienne de Vers , devenu seneschal de Beaucaire et enrichy , mais non point encores à son gré , et au general Brissonnet , homme riche et entendu en finances , grand amy lors dudit seneschal , auquel il faisoit conseiller se faire presbtre et qu' il le feroit cardinal ; à l' autre touchoit d' une duchié.
Et pour commencer à conduire toutes ces choses , envoya une grand ambassade devers le roy à Paris , oudit an , dont estoit chief le conte de Gaiace , filz aisné dudit Robert de Sainct-Severin , dont j' ay parlé ; lequel trouva à Paris le prince de Salerne , dont il estoit cousin , comme dessus j' ay dict , car celuy-là estoit chief de la maison de Sainct-Severin et estoit en France , chassé du roy Ferrande , comme avez entendu paravant , et pourchassoit ladicte emprise de Napples.
Avecques ledit conte de Gaiasse estoient le conte Carle de Beljoieuse et messire Galiace Viconte , Milannoys tous deux , et estoient fort bien acoustrés et acompaignés.
Leurs parolles en publicques n' estoient que visitations et parolles assés generalles ; et estoit la première ambassade grande qu' il eut envoyé devers ledit seigneur.
Il avoit bien envoyé par avant ung secrétaire pour traicter que le duc de Milan , son nepveu , fust receü à l' hommaige de Gennes par procureur , ce qu' il fut , et contre raison ; mais bien luy pouvoit le roy faire ceste grace que de commectre quelcun à le recepvoir : car , luy estant en la tutelle de sa mère , je la receüz en son chasteau de Milan , comme aiant la tutelle de son filz , moy estant ambassadeur de par le feu roys Loys et aiant charge expresse à ce faire.
Mais lors Gennes estoit hors de leurs mains , et la tenoit messire Baptiste de Campe Forgouse.
Maintenant que je diz , ledit seigneur Ludovic l' avoit recouvert ; et donna à aulcuns chambellans du roy huyt mil ducatz pour avoir ladite investiture ; lesquelz firent grant tort à leur maistre , car ilz povoient peu paravant avoir Gennes pour le roy , s' ilz eussent voulu ; et , si argent ilz en devoient prendre pour ladite investiture , on en devoit demander plus , car le duc Galliace en paia une foiz au roy Loys , mon maistre , cinquante mil ducatz , desquelz j' en euz trente mil escuz content en don dudit roy Loys , à qui Dieu , par sa grace , face pardon.
Toutesfoiz ilz disoient avoir pris lesdits huyt mil ducatz du consentement du roy.
Et ledit Estienne de Vers , seneschal de Beaucaire , estoit l' un qui en print , et croy bien qu' il le faisoit pour mieulx entretenir ledit seigneur Ludovic pour ceste emprise où il tendoit.
Estans à Paris les ambassadeurs dont j' ay parlé en ce chappitre et parlé en general , parla à part avecques le roy ledit conte de Gaiasse , qui estoit en grant credit à Milan ( et encores plus son frère messire Galiace de Sainct-Severin ) , et par especial sur le faict des gens d' armes.
Et commença à offrir au roy grans services et aides , tant de gens que d' argent ; car jà pouvoit son maistre dispouser de l' estat de Milan comme s' il eust esté sien , et faisoit la chose aisée à conduire.
Et , peu de jours après , print congié du roy et messire Galiace Viconte , et s' en allèrent.
Et le conte Carlo de Beljoieuse demoura pour avancer l' euvre , lequel incontinent se vestit à la françoise et fit de très grandes diligences ; et commencèrent plusieurs à entendre ceste matière.
Et envoya le roy en Ytalie ung appellé Peron de Bache , nourry en la maison d' Anjou du duc Jehan de Calabre , affectionné à ladite emprise , qui fut vers le pape Innocent , Veniciens et Florentins.
Ces praticques , allées et venues durèrent sept ou huyt moys , poy plus , poy moins , et se parloit de ladite emprise , entre ceulx qui la sçavoient , en plusieurs façons ; mais nul ne croioit que le roy en personne y deüst aller.
CHAPITRE IV Traité de Senlis 1.
Comment le roy Charles huitiesme feït paix avec le roy des Rommains et l' archiduc , leur renvoyant madame Marguerite de Flandres devant que faire son voyaige de Naples.
-  Pendant ce delay que je diz , se traicta paix à Senlis entre le roy et l' archiduc d' Autriche , heritier de ceste maison de Bourgogne.
Et combien que jà y eut trèves , si y survint cas de malveillance.
Car le roy laissa la fille du roy des Romains , seur dudit archiduc , laquelle estoit bien jeune et n' y povoit avoir obligation que de parolles ( mais celles-là y estoient telles et si grandes que plus ne povoit ) , et print pour femme la fille du duc François de Brethaigne , pour avoir la duchié de Brethaigne paisible - laquelle possedoit presque toute à l' heure dudict traicté , fors la ville de Rennes et la fille qui y estoit dedans - , laquelle estoit conduicte soubz la main du prince d' Orange , son oncle , qui avoit faict le mariage avecques le roy des Romains et espousé par procureur en l' eglise publicquement.
Et fut le tout envyron l' an M CCCC IIIIxx XII.
Dudit archiduc et , en sa faveur , grand ambassade vint de par l' empereur Federic , voulant se faire mediateur dudit accord.
Aussi y envoya le roy des Romains.
Semblablement y envoya le conte Palatin et les Suysses , pour moyenner et paciffier ; car il sembloit à tous que grant question en devoit sourdre et que le roy des Romains estoit fort injurié et que on luy ostoit celle qu' il tenoit pour sa femme et luy rendoit - on sa fille , qui plusieurs années avoit esté royne de France.
Fin de compte , la chose termina en paix , car chascun estoit las de guerre , et par especial les subjectz du duc Phillippe , qui avoient moult souffert , tant pour la guerre du roy que de leurs divisions particulières , qu' ilz n' en pouvoient plus.
Et se fit une paix de quatre ans , seullement pour avoir repos et leur fille qu' on faisoit difficulté de leur rendre ( au moins aulcuns qui estoient à l' entour du roy ).
Et à ladite paix me trouvay present et des depputéz , qui estoient monsr le duc Pierre de Bourbon , le prince d' Orenge , monsr des Cordes et plusieurs aultres grans personnaiges.
Et fut promis rendre au duc Phillippe ce que le roy tenoit de la conté d' Arthois , comme il avoit esté promis , en traictant ledict mariage ( qui fut l' an M CCCC IIIIxx II ) , que , s' il ne s' accomplissoit , que les terres que on donnoit à ladite fille en mariage retourneroient quant et elle audit duc Phillippe.
Mais jà d' emblée avoient prins ceulx dudit archiduc Arras et Sainct-Homer ainsi ne restoit à rendre que Hedin , Aire et Bethune , dont , dès l' heure , leur fut baillé le revenu et seigneurie ; et y misdrent officiers ; et le roy retenoit les chasteaux et y pouvoit mettre garnisons jusques au bout de quatre ans , qui fineront à la Sainct Jehan , l' an M CCCC IIIIxx XVIII.
Et lors les devoit rendre le roy à mondit seigneur l' archeduc : et ainsi fut promis et juré.
2.
Unions princières et deuils de cours.
-  Si lesdits mariages furent ainsi changés selon les ordonnances de l' Eglise ou non , je m' en rapporte à ce qu' il en est ; mais plusieurs docteurs en theologie m' ont dit que non , et plusieurs m' ont dit que ouy.
Mais , quelque chose qu' il en soit , toutes ces dames ont eu quelque malheur en leurs enffans : la nostre a eu trois filz de ranc , et en quatre années : l' ung a vescu près de trois ans et puys mourut , et les autres deux aussi sont morts.
Madame Marguerite a esté mariée au prince de Castille , filz seul des roy et royne de Castille et de plusieurs aultres royaulmes , lequel prince mourut au premier an qu' il fut marié , qui fut l' an M CCCC IIIIxx XVII.
Ladite dame demoura grousse , laquelle acoucha d' ung filz tout mort , incontinent après la mort du mary , qui a mis en grand douleur les roy et royne de Castille et tout le royaulme.
Le roy des Romains s' est marié , incontinent après ces mutations dont j' ay parlé , avecques la fille du duc Galliace de Milan , seur du duc Jehan Galiace , dont a esté parlé , et c' est faict ce mariage par la main dudit seigneur Ludovic.
Le mariage a fort despleü aux princes de l' Empire et à plusieurs amys dudit roy des Romains , pour n' estre de maison si noble comme il leur sembloit qu' il luy appartenoit ; car du cousté des Vicontes , dont s' appellent ceulx qui règnent à Milan , y a poy noblesse , et moins du costé des Sphorce , dont estoit filz le duc Francisque de Milan , car il estoit filz d' ung cordonnier d' une petite ville appellée Contignolles ; mais il fut homme très vertueux , et encores plus le filz , lequel se fist duc de Milan , moiennant la faveur de sa femme , bastarde du duc Phillippe Marie ; et la conquesta et posseda , non point comme tiran , mais comme vray bon prince : et estoit bien à extimer sa vertu et bonté aux plus nobles princes qui aient regné de son temps.
Je diz toutes ces choses pour monstrer ce qui s' en est ensuy de la mutation de ces mariages , et ne sçay qu' il en pourra encores advenir.
CHAPITRE V Préparatifs de la guerre d' Italie 1.
Comment le roy envoya devers les Venissiens pour les practiques , devant que entreprendre son voyaige de Naples , et des preparatifs qui se firent pour icelluy.
-  Pour revenir à nostre matière principalle , vous avez entendu comme le conte de Gaiasse et autres ambassadeurs sont partiz d' avecques le roy , de Paris , et comment plusieurs praticques se menoient par Ytalie ; et comme nostre roy , tout jeune qu' il estoit , l' avoit fort à cueur ; mais à nul ne s' en descouvroit encores , fors à ces deux.
Aux Venitiens fut requis de par le roy qu' ilz luy voulsissent donner aide et conseil en ladite emprise ; qui firent responce qu' il fust le très bien venu , mais que aide ne luy pourroient - ilz faire pour la suspection qu' ilz avoient du Turc , combien qu' ilz fussent en paix avecques luy , et que de conseiller à ung si saige roy et qui avoit si bon conseil , ce seroit trop grant presumption à eulx ; mais que plus tost luy aideroient que de luy faire ennuy.
Or notez qu' ilz cuidoient bien saigement parler , et aussi faisoient - ilz , car , pour aujourd' uy , je croy leurs affaires plus saigement conseillées que de prince ne communaulté qui soit au monde.
Mais Dieu veult tousjours que l' on congnoisse que les jugemens ny les sens des hommes ne servent de riens là où il luy plaist mectre la main.
Dispousa l' afaire aultrement qu' ilz ne cuydoient : car ilz ne croioient point que le roy vint en personne , et si n' avoient nulle paour du Turc , quelque chose qu' ilz dissent , car le Turc qui règne est de petite valeur.
Mais leur sembloit qu' ilz se vengeroient de ceste maison d' Arragon , qu' ilz avoient en grant hayne , tant le père que le filz ; disoient qu' ilz avoient faict venir le Turc à Scutery , j' entends le père de cestuy Turc qui conquist Constantinople , appellé Mehemet Octomany , qui fit plusieurs autres grans dommaiges ausdits Venitiens.
Du duc de Calabre , Alphonce , disoient plusieurs aultres choses : entre les aultres , qu' il avoit esté cause de la guerre que esmeüt contre eulx le duc de Ferrare , qui merveilleusement leur cousta , et en cuidèrent estre destruictz.
De ladite guerre , ay dit quelque mot.
Et disoient aussi que ledit duc de Calabre avoit envoyé homme exprès à Venise pour empoisonner les citernes , au moins celles où il pourroit joindre , car plusieurs sont fermées à clef ; mais audit lieu ne usent de nulle aultre eaue , car ilz sont de touts poincts assis en la mer , et est l' eaue très bonne , et en ay beü huyt moys , pour ung voyage seul , et esté une autre foiz depuis , en la saison dont je parle.
Mais leur principalle raison ne venoit point de ces raisons là , mais pour ce que les dessusdits les gardoient d' acroistre à leur povoir , tant en Ytalie que en Grèce ; car des deux coustéz avoient les yeulx ouvers ; toutesfoiz ilz avoient nouvellement conquesté le royaume de Chyppre , et sans nul tiltre.
Pour toutes ces haynes sembloit ausdits Venitiens que c' estoit leur prouffict que la guerre fust entre le roy et ladicte maison d' Arragon , esperant qu' elle ne prendroit si prompte conclusion qu' elle print et que ce ne seroit que affoiblir leurs ennemys et non point les destruire , et que , au pis venir , l' un party ou l' autre leur donneroit quelques villes en Pouille , qui est du cousté de leur gouffre , pour les avoir à leur aide.
Et ainsi en est advenu , mais il a peu failly qu' ilz ne se soient mescomptéz.
Et puis leur sembloit qu' on ne leur pourroit charger d' avoir fait venir le roy en Ytalie , veü qu' ilz ne luy en avoient donné conseil ne aide , comme apparoissoit par la responce qu' ilz avoient faict audit Peron de Bache.
En ceste année icy M CCCC IIIIxx XIII , tira le roy vers Lion , pour entendre à ces matières : non point que on cuidast qu' il passast les monts.
Et là vint devers luy messire Galiace , frère dudit conte de Gaiasse de Sainct-Severin , dont a esté parlé , fort bien accompaigné de par le seigneur Ludovic , dont il estoit lieutenant et principal serviteur , et amena grand nombre de beaux et bons chevaux et aporta du harnoys pour courir à la jouxte ; et y courut , et bien , car il est jeune et très gentil chevalier.
Le roy luy fit grant honneur et bonne chère et luy donna son ordre ; et puys retourna en Ytalie ; et demoura tousjours le conte de Beljoieuse ambassadeur , pour avancer l' alée.
Et se commença à aprester une très grousse armée à Gennes ; et y estoit pour le roy le seigneur d' Urfé , grant escuier de France , et aultres.
A la fin , le roy ala à Vienne en Daulphiné , envyron le commencement d' aoust oudit an , et là venoient chascun jour nouvelles de Gennes , où fut envoyé le duc Loys d' Orleans de present regnant , homme jeune et beau personnaige , mais aymant son plaisir.
De luy a esté assés parlé en ces memoires.
Et cuidoit - on lors qu' il deüst conduire l' armée par mer , pour descendre au royaulme de Napples , par l' aide et conseil des princes qui en estoient chassés et que ay nomméz , qui estoient les princes de Salerne et de Besingnagne.
Et furent prestz jusques à XIIII naves genevoizes , plusieurs galées et galions , et y estoit obeý en ce cas le roy comme à Paris : car ladite cité estoit soubz l' estat de Milan , que gouvernoit le seigneur Ludovic , et n' avoit compediteur leans que la femme du duc son nepveu , que j' ay nommé , fille du roy Alphonce ( car en ce temps mourut son père le roy Ferrande ) ; mais le pouvoir de ladite dame estoit jà bien petit , veü qu' on veoit le roy prest à passer ou à envoyer , se declairant pour l' autre , et son mary peu saige , qui disoit tout ce qu' elle disoit à son oncle , qui avoit jà faict noyer quelque messaigé qu' elle avoit envoyé vers son père.
La despence de ce navire estoit fort grande , et suis d' oppinion qu' elle cousta trois cens mil francs et ne servit de riens ; et y alla tout l' argent cler que le roy peüt finer de ses finances.
car , comme j' ay dit , il n' estoit pourveü ne de sens ne d' argent ne de aultre chose necessaire à telle emprise ; et si en vint bien moyennant la grace de Dieu , qui clerement le donna ainsi à congnoistre.
Je ne veulx point dire que le roy ne fust saige de son eage , mais il n' avoit que vingt et deux ans et ne faisoit que saillir du nyd.
Ceulx qui le conduysoient en ce cas , que ay nomméz , Estienne de Vers , seneschal de Beaucayre , et general Brissonnet , de present cardinal de Sainct-Malo , estoient deux hommes de petit estat et qui de nulle chose n' avoient experiance.
Mais de tant monstra Nostre Seigneur mieulx sa puissance : car noz ennemys estoient tenuz très saiges et experimentéz au faict de la guerre , riches , plains de saiges hommes et bons cappitaines , en possession du royaulme.
Et vueil dire le roy Alphonce , de nouveau couronné par pape Alexandre , natif d' Arragon , qui tenoit son parti et les Florentins et bonne intelligence au Turc.
Il avoit ung gentil personnaige de filz nommé don Ferrande , de XXII à XXIII ans , aussi portant le harnoys et bien aymé oudit royaulme , et ung frère appellé don Federic , depuys roy après ledit Ferrande devant nommé , homme bien saige qui conduisoit leur armée de mer , lequel avoit esté nourry par deça long temps ; duquel vous , monsr de Vienne , m' avez maintes foiz asseüré qu' il seroit roy , parlant par astrologie ; et me promist dès lors quatre mil livres de rente audit royaulme , si ainsi luy advenoit : et a esté XX ans avant que le cas advint.
2.
Dernières hésitations de Charles VIII.
-  Or , pour continuer , le roy mua propos à force d' estre pressé du duc de Milan par lettres et par ce conte Carlo , son ambassadeur , et aussi des deux que j' ay nomméz.
Toutesfoiz le sens faillit audit general , voyant que tout homme saige et raisonnable blasmoit l' alée du roy de par delà , pour mainte raison et aussi estre là au moys d' aoust , sans argent ne tantes ne aultres choses necessaires.
Et demeura seul la foy audit seneschal , dont l' ay prisé et prise ; et fit le roy mauvais visaige audit general trois ou quatre jours , puis il se revint en train.
Si mourut à l' heure ung serviteur dudit seneschal , comme l' on disoit , de peste , pourquoy il n' ouzoit aller vers son maistre , dont il estoit bien troublé , car nul ne sollicitoit ce cas.
Et monsr de Bourbon et madame estoient là , serchans rompre ledit voyage à leur pouvoir , et leur en tenoit propos ledit general ; et l' ung des jours estoit l' alée rompue , l' autre renouée.
A la fin , le roy se delibera de partir ; et si montay à cheval des premiers , esperant passer les monts en maindre compaignée ; toutesfoiz je fuz remandé , disant que tout estoit rompu.
Et , ce jour , furent empruntéz cinquante mil ducatz d' ung marchant de Millan ; mais le seigneur Ludovic les bailla , moiennant pleiges , qui s' obligèrent vers ledit marchant , et y fuz , pour ma part , pour six mil ducatz , et aultres pour le reste ; et n' y avoit nulz interestz.
Jà paravant on avoit emprunté du banc de Solly , de Gennes , cent mil francs , qui coustèrent en quatre moys quatorze mil francs d' interestz ; mais aulcuns disoient que des nostres avoient part à cest argent et au prouffit.
CHAPITRE VI Les débuts de la guerre d' Italie 1.
Comment le roy Charles partit de Vienne en Daulphiné pour conquerir Naples en personne et de ce que feït son armée de mer soubz la conduicte de monsieur d' Orleans.
-  Et , pour conclure , le roy partit de Vienne le XXIIIe jour du moys d' aoust M CCCC IIIIxx XIIII , et tira droit vers Ast.
A Suze vint au devant de luy messire Galiace de Sainct-Severin en poste.
Et de là alla le roy à Turin et emprunta les bagues de madame de Savoye , fille du feu marquis le seigneur Guillaume de Montferrat , vefve du duc Charles de Savoye , et les mist en gaige pour douze mil ducatz.
Et , peu de jours après , fut à Casalz , vers la marquise de Montferrat , dame jeune et saige , vefve du marquis de Montferrat.
Elle estoit fille du roy de Servie ; le Turc avoit conquis le païs , et l' empereur , de qui elle estoit parente , l' avoit mariée là , qui l' avoit par avant recueillie.
Elle presta ses bagues , qui aussi furent engaigées pour douze mil ducatz.
Et pouvez veoir quel commencement de guerre , si Dieu n' eust guidé l' euvre !  Par aulcuns jours se tint le roy en Ast.
Cest an là , tous les vins d' Italie estoient aigres , ce que noz gens ne trouvoient point bon ne l' air qui estoit si chault.
Là vint le seigneur Ludovic et sa femme , fort bien acompaignéz , et y fut deux jours , et puis se retira à Noni , ung chasteau qui est de l' estat de Milan , à demye lieue d' Ast ; et chascun jour le conseil alloit vers luy.
Le roy Alphonce avoit deux armées par païs , l' une en la Rommaigne , vers Ferrare , que conduisoit son filz , bien acompaigné : et avoit avecques luy le seigneur Virgille Ursin , le conte de Petillane , messire Jehan Jacques de Trevolse , qui pour ceste heure est des nostres.
Et contre eulx estoit pour le roy monsr d' Aubigny , ung bon et saige chevalier , avecques quelques deux cens lances ou moins.
Et y avoit cinq cens hommes d' armes ytaliens aux despens du roy , que conduisoit le conte de Gaiasse , que assés avez oý nommer , qui y estoit pour le seigneur Ludovic ; et n' estoit point sans peur que ceste bande ne fust rompue , car nous fussions retournéz et il eust eu ses ennemis sur ses bras , qui avoient grant intelligence en cest estat de Millan.
L' autre armée estoit par mer , que conduisoit don Federic , frère dudit Alphonce , et estoit à Ligourne et à Pise ( car Florentins tenoient encores pour eulx et avoit certain nombre de galées ; et estoit avecques luy messire Bieto d' Auflicque et aultres Genevois , au moyen desquelz il esperoit faire tourner la ville de Gennes , et poy faillit qu' il ne le fist ) et à l' Espesie , près de Gennes , et à Rappalle , où il mist en terre quelque mil hommes et de leurs partisans.
Et sans doubte eussent faict ce qu' ils cherchoient , si si tost n' eussent esté assailliz ; mais ce jour , ou l' endemain , y arryva le duc Loys d' Orleans , avecques quelques naves et bon nombre de galées , et une grosse galeasse qui estoit myenne , que patronisoit ung appellé messire Alberthinely , sur laquelle estoit ledit duc et les principaulx.
En ladite galeasse avoit grand artillerie et grosses pièces , car elle estoit puissante ; et s' approucha si près de terre que l' artillerie desconfit presque les ennemys , qui jamais n' en avoient veü de semblable , et estoit chose nouvelle en Ytalie.
Et descendirent en terre ceulx qui estoient ausdits navires.
Et , par la terre , venoient de Gennes , où estoit l' armée , ung nombre de Suisses que menoit le bailly de Dijon.
Et aussi y avoit des gens du duc de Milan , que conduisoit le frère dudit Biete , appellé messire Jehan Loys d' Auflicque , et messire Jehan Adorne ; mais ilz ne furent point aux coups ; toutesfoiz firent bien leur devoir et gardèrent certain pas.
En effect , dès ce que noz gens joignirent , les ennemys furent desfaictz et en fuitte.
Cent ou six vings en mourut , et huyt ou dix prisonniers : entre les aultres , ung appellé le Fourgousin , filz du cardinal de Gennes.
Ceux qui eschappèrent furent tous mis en chemise par les gens du duc de Milan , et aultre mal ne leur firent : et est leur coustume.
Je veïs toutes les lettres qui en vindrent , tant au roy que au duc de Milan.
Et ainsi fut ceste armée de mer reboutée , qui despuis ne s' apparut si près.
Au retour , les Gennevois se cuidèrent esmouvoir et tuèrent aulcuns Almans en la ville , et en fut tué aulcuns des leurs ; mais tout fut appaisé.
2.
Politique des Médicis.
-  Il fault dire quelque mot des Florentins , qui avoient envoyé vers le roy , avant qu' il partist de France , deux foiz , pour dissimuler avecques luy.
Une foiz me trouvay à besongner avecques ceulx qui vindrent en la compaignée desdits seneschal et general ; et y estoient l' evesque d' Arese et ung appellé Pierre Soderin.
On leur demanda seullement qu' ilz baillassent passage et cent hommes d' armes à la soulde d' Itallie , qui n' estoit que dix mil ducatz pour ung an , eulx parlans par commendement de Pierre de Medecis , homme jeune et peu saige , filz de Laurens de Medicis , qui estoit mort et avoit esté des plus saiges hommes de son temps et conduisoit ceste cité presque comme seigneur ; et aussi faisoit le filz.
Car jà leur maison avoit ainsi vescu la vie des deux hommes par avant , qui estoit Pierre , père dudit Laurens , et Cosme de Medicis , qui fut le chief de ceste maison et qui la commença , homme digne d' estre nommé entre les très grands.
Et en son cas , qui estoit de marchandise , estoit la plus grand maison que je croy que jamais ait esté au monde.
Car leurs serviteurs ont eu tant de credit soubz couleur de ce nom Medicis , que ce seroit merveilles à croire ce que j' en ay veü en Flandres et Angleterre.
J' en ay veü ung , appellé Guerard Quanuese , presque estre occasion de soustenir le roy Edouard le quart en son estat , estant en grant guerre en son royaulme d' Angleterre , et fournir parfoiz audit roy plus de Vixx M escuz , où il fit poy gaing pour le maistre ; toutesfoiz recouvra ses pièces à la longue.
Ung aultre ay veü , appellé Thomas Portunay , estre pleige entre ledit roy Edouard et le duc Charles de Bourgongne pour cinquante mil escuz et ung autresfoiz , en ung aultre lieu , pour quatre vingts mille.
Je ne loue point aux marchans de ainsi le faire ; mais je loue bien à ung prince de tenir bons termes aux marchans et leur tenir verité ; car ilz ne sçavent à quelle heure ilz en pourroient avoir besoing ; car quelque foiz peu d' argent faict grand service.
Jà semble que ceste lignée vint à faillir , comme on faict ès royaulmes et empires , et l' auctorité des predecesseurs nuysoit à ce Pierre de Medicis , combien que celle de Cosme , qui avoit esté le premier , fut doulce et amyable et telle que estoit necessaire en une ville de liberté.
Laurens , père de ce Pierre dont nous parlons à ceste heure , pour le differant dont a esté parlé en aulcun endroit de ce livre , qu' il eut contre ceulx de Pazzi et aultres , dont plusieurs furent pendus ( et y fuz en ce temps là ) , avoit prins vingt hommes pour se garder , par commendement et congié de la Seigneurie , laquelle commendoit ce qu' il vouloit.
Toutesfoiz moderéement gouvernoit ceste grand auctorité , car , comme ay dit , il estoit des plus saiges de son temps ; mais le filz cuydoit que cela luy fust deü par raison et se faisoit craindre moyennant ceste garde ; et faisoit des violances de nuyt et des bateries ; et s' aidoit lourdement de leurs deniers communs.
Si avoit faict le père , mais si saigement qu' ilz en estoient presque contents.
A la seconde foiz , envoya ledit Pierre à Lyon ung appellé Pierre Capon et aultres.
Et disoit pour excuse , comme jà avoit faict , que le roy Loys leur avoit commandé à Florence se mectre en ligue avecques le roy Ferrande , du temps du duc Jehan d' Anjou , et laisser son aliance , disant que , puisque par le commandement dudit roy avoient prins ladite aliance , qui duroit encores par aulcunes années , ilz ne pouvoient laisser l' aliance de la maison d' Arragon ; mais que , si le roy venoit jusques là , qu' ilz luy feroient des services : et ne cuidoient point qu' il y allast , non plus que les Veniciens.
En toutes les deux ambassades en y avoit tousjours quelcun ennemy dudit de Medicis , et par especial ceste foiz ledit Pierre Capon , qui soubz main advertissoit ce que on devoit faire pour tourner la cité de Florence contre ledit Pierre ; et faisoit sa charge plus aigre qu' elle n' estoit , et aussi conseilloit que on bannist tous Florentins du royaulme ; et ainsi fut faict.
Et diz cecy pour myeulx vous faire entendre ce qui advint après ; car le roy demoura en grant ennemytié contre ledit Pierre , et lesdits seneschal et general , et avecques grant intelligence avecques ses ennemys en ladite cité , et par especial avecques ces Capons et deux cousins germains dudit Pierre , et de son nom propre.
CHAPITRE VII Charles VIII dans la Milanais 1.
Comment le roy , estant encores en Ast , se resolut de passer oultre vers Napples à la poursuyte de Ludovic Sforce et comment messire Philippe de Commynes fut envoyé en ambassade à Venise.
-  J' ay dit ce qui advint à Rapalo par mer.
Don Federic se retira à Pise et Livorne , et despuis ne recueillit les gens de pied qu' il avoit mis en terre.
Et se ennuyèrent fort les Florentins de luy comme plus enclins - et de tout temps - à la maison de France que à celle d' Arragon.
Et l' armée qui estoit en Rommaigne , combien qu' elle fust la plus foible , toutesfoiz leur cas prosperoit et commencèrent poy à poy à reculer don Ferrand , duc de Calabre.
Et le roy se mist en oppinion de passer oultre , solicité du seigneur Ludovic et des aultres que ay nommés.
Et luy dist le seigneur Ludovic à son arrivée :  « Sire , ne craignés point ceste emprise.
En Ytalie , a trois puissances que nous tenons grandes , dont vous avez l' une , qui est Milan.
L' autre ne bouge , qui sont Veniciens.
Ainsi n' avez à faire que à celle de Napples , et plusieurs de vos predecesseurs nous ont batuz , quant nous estions tous ensemble.
Quant vous me vouldrez croire , je vous aideray à faire plus grant que ne fut jamais Charlemaigne , et chasserons ce Turc hors de ceste empire de Constantinoble aiséement , quant vous aurez ce royaulme de Naples.
»  Et disoit vray du Turc qui règne , mais que toutes choses eussent esté bien disposées de nostre cousté.
Ainsi se mist le roy à ordonner son affaire selon le vouloir et conduicte dudit seigneur Ludovic ; dont aulcuns des nostres eurent envie : et fut quelque chambelan et quelque autre ( sans propos : car on ne se pouvoit passer de luy ; et estoit pour complaire à monsr d' Orleans , qui pretend droit à ladite duchié ) et surtout ce general , car jà se estimoit grant et y avoit quelque envie entre le seneschal et luy.
Et dist ledit Ludovic au roy , pour le faire demourer , qui mouvoit ledit general à parler contre luy ; et disoit qu' il tromperoit la compaignée.
Toutesfoiz il estoit myeulx seant qu' il s' en fust teü , mais jamais n' avoit eu credit en choses d' Estat , et ne s' y congnoissoit , et si estoit homme legier en parolles , mais bien affectionné à son maistre.
Toutesfoiz il fut conclud d' envoier plusieurs hommes en ambassade , et moy entre les aultres à Venise.
Je demouray à partir aulcuns jours , pour ce que le roy fut malade de la verolle et en peril de mort , pour ce que la fièvre se mesla parmy ; mais elle ne dura que six ou sept jours.
Et me mis à chemin ; aultres ailleurs.
Et laissay le roy en Ast , et croioie fermement qu' il ne passast point oultre.
Je allay en six jours à Venise , avecques muletz et train , car le chemin estoit le plus beau du monde ; et craignois bien à parler , doubtant que le roy ne retournast ; mais Nostre Seigneur en avoit aultrement dispousé.
Et tira droit à Pavye , et passa par Casal , vers ceste marquise , qui estoit bonne pour nous et bonne dame , grant ennemye du seigneur Ludovic ( et luy la haïoit bien aussi ).
Arrivé que fut le roy à Pavye , commença jà quelque poy de souspeçon : car on vouloit qu' il logeast en la ville , et non point au chasteau , et il y vouloit loger et y logea ; et fut enforcé le guet ceste nuyt , comme me disrent de ceulx qui estoient près dudit seigneur.
Dont se esbahit ledit seigneur Ludovic , et en parla au roy , demandant s' il se souspeçonnoit de luy.
La façon y estoit telle des deux coustés que l' amytié ne pouvoit guères durer ; mais , de nostre cousté , parlions plus que eulx , non point le roy , mais ceulx qui estoient prouchains de luy.
2.
De la mort du duc de Millan.
-  En ce chasteau de Pavye estoit le duc de Milan dont a esté parlé devant , appellé Jehan Galiace , et sa femme , fille du roy Alphonce , bien piteuse , car son mary estoit là malade et tenu en ce chasteau , comme en garde , et son filz , qui encores vit pour le present , et une fille ou deux ; et avoit l' enffant lors quelque cinq ans.
Nul ne veoioit ledit duc , mais bien l' enffant.
Je y passay trois jours avant le roy , mais il n' y eut remède de le veoir , et disoit - l' on qu' il estoit malade.
Toutesfoiz le roy parla à luy , car il estoit son cousin germain , et m' a compté ledit seigneur leurs parolles , qui ne furent que choses generales , car il ne vouloit en riens desplaire audit Ludovic ; toutesfoiz me dist qu' il l' eust voulentiers adverti.
A celle heure propre , se gecta à genoulx ladite duchesse devant ledit Ludovic , luy priant qu' il eust pitié de son père et frère.
Il luy respondit qu' il ne se pouvoit faire ; mais elle avoit meilleur besoing de prier pour son mary et pour elle , qui estoit encores belle dame et jeune.
De là tira le roy à Plaisance.
Auquel lieu eut nouvelles ledit Ludovic que son nepveu , le duc de Milan , se mouroit.
Il print congié du roy pour y aller ; et luy pria le roy qu' il retournast , et il le promist.
Avant qu' il fust à Pavye , ledit duc mourut.
Incontinent , comme en poste , ala à Milan ; et veïz ces nouvelles par les lettres de l' ambassadeur venicien qui estoit avecques luy , qui l' escripvoit à Venise et advertissoit qu' il se vouloit faire duc.
Et , à la vérité dire , il en desplaisoit au duc et à la seigneurie de Venise ; et me demandèrent si le roy ne tiendroit point pour l' enfant ; et , combien que la chose fust raisonnable , je le leur mys en doubte , veü l' affaire que le roy avoit dudit Ludovic.
CHAPITRE VIII La marche sur Pise 1.
Comment et par quel moyen le seigneur Ludovic print et usurpa la seigneurie et duché de Millan et y fut receü pour seigneur.
-  Fin de compte , il se fit recepvoir pour seigneur ; et fut la conclusion , comme plusieurs disoient , pour quoy il nous avoit faict passer les monts , le chargeant de la mort dudit nepveu , dont les parens et amys en Ytalie se mettoient en chemin pour luy oster le gouvernement.
Et l' eussent faict aiséement , si n' eust esté l' alée du roy , car jà estoient en Rommaigne , comme avez oý.
Mais le conte de Gaiasse et monsr d' Aubigny les faisoient reculer : car ledit seigneur d' Aubigny estoit renforcy de cent cinquante ou deux cens hommes d' armes françoys et d' un nombre de Suysses ; et se reculloit ledit don Ferrande vers leurs amys ; et estoient demye journée ou envyron devant noz gens.
Et tirèrent vers Forly , dont estoit dame une bastarde de Milan , vefve du conte Jheronime , qui avoit esté nepveu du pape Sixte , ou l' on le disoit , laquelle tenoit leur parti.
Mais noz gens luy prindrent une petite place d' assault , qui ne fut batue que demy jour , pour quoy elle se tourna , avecques le bon vouloir qu' elle en avoit.
2.
Rapports entre les Français et les Italiens.
-  Et de tous coustés le peuple d' Italie commença à prendre cueur et desiroit nouvelletés , car ilz voïoient choses qu' ilz n' avoient point veü de leur temps.
Car ilz n' entendoient point le faict de l' artillerie , et en France n' avoit jamais esté si bien entendue.
Et se tira ledit don Ferrande à Sesanne , aprouchant du royaulme , une bonne cité qui est au pape , en la marcque d' Anconne.
Mais les peuples leur destroussoient leurs sommiers et bagues , quant ilz les trouvoient à part ; car , par toute Ytalie , ne desiroient que à se rebeller , si du costé du roy les affaires eussent esté bien conduictz et en ordre et sans pillerie ( mais tout se faisoit au contraire , dont j' ay eu grand dueil pour l' honneur et bonne renommée que pouvoit acquerir en ce voyage la nation de France ) : car le peuple les adouroit comme saincts , estimant en nous toute foy et bonté ; mais ce propos ne leur dura guères , tant pour nostre desordre et pillerie , que aussi les ennemys preschoient le peuple en tous cartiers , nous chargeans de prendre femmes à force et l' argent et aultres biens , où nous le povoïons trouver.
De plus grans cas ne nous povoient - ilz charger en Ytalie , car ilz sont jaloux et avaricieux plus que autres.
Quant aux femmes , ilz mentoient ; mais du demourant il en estoit quelque chose.
CHAPITRE IX Charles VIII et les Pisans 1.
Comment Pierre de Medicis mit quatre des principalles forteresses des Florentins entre les mains du roy et comment le roy mit Pise , qui en estoit l' une , en sa liberté.
-  Or ay - je laissé le roy à Plaisance , selon mon propos , où il fit faire service solempnel à son cousin germain le duc de Milan.
Et si croy qu' il ne sçavoit guères aultre chose que faire , veü que le duc de Milan nouveau estoit parti de luy.
Et m' ont dit ceulx qui le devoient sçavoir que la compaignée fut en grant vouloir de retourner pour doubte et se sentoit mal pourveüe : car d' aulcuns qui avoient premier loué le voyage le blasmoient , comme le grant escuier , seigneur d' Urfé.
Combien qu' il n' y fust point , mais estoit malade à Gennes , escripvit lettres donnant grand souspeçon , disant avoir esté adverti.
Mais , comme ay dict en d' autres endroitz , Dieu monstroit conduire l' emprise ; et eut le roy soudaynes nouvelles que le duc de Milan retourneroit et aussi quelque sentement de Florence , pour les inimitiéz que je vous ay dictes , qui estoient contre Pierre de Medicis , qui vivoit comme s' il eust esté seigneur ; dont estoient de ses plus proches parens et beaucoup d' autres gens de bien ( comme tous ces Cappons , ceulx de Sodoriny , ceulx de Nerly et presque toute la cité ) envieux.
Pour laquelle cause , ledit seigneur partit , et tira aux terres des Florentins pour les faire declairer pour luy ou pour prendre de leurs villes , qui estoient foibles , pour s' y povoir loger pour l' iver qui jà estoit encommancé.
Et se tournèrent plusieurs petites places , et aussi la cité de Lucques , ennemye des Florentins , et firent tout plaisir et service au roy.
Et avoit tousjours esté le conseil du duc de Milan à deux fins : afin qu' on ne passast point plus avant de la saison , et aussi qu' il esperoit avoir Pise , qui est bonne et grant cité , Seresanno et Pietre Sancto.
Ces deux avoient esté des Gennevois , n' y avoit guères de temps , et conquis sur eulx par Florentins , du temps de Laurens de Medicis.
Le roy print son chemin par Pont de Tremolo , qui estoit au duc de Milan , et alla assiéger Seresanno , très fort chasteau et le meilleur que eussent Florentins , mal pourveü pour leur grant division.
Et aussi , à la verité dire , les Florentins mal voulentiers estoient contre la maison de France , de laquelle ilz ont de tout temps estéz vrays serviteurs et partisans , tant pour les affaires qu' ilz ont à faire en France pour la marchandise que pour estre de la part guelfe.
Et si la place eust esté bien pourveüe , l' armée du roy estoit rompue : car c' est ung païs sterile et entre montaignes , et n' y avoit nulz vivres , et aussi les neiges estoient grandes.
Il ne fut que trois jours davant ; et y arriva le duc de Millan avant la composition , et passa par le Pont de Tremolo , où de ses gens de la vile et garnison eurent ung grand debat avecques de noz Almans , que conduisoit ung appellé Buset , et furent tuéz aulcuns Almans ; et , combien que ne fusse present à ces choses , si le m' ont compté le roy , ledit duc et aultres.
Et de ce debat vint depuis grant inconveniant , comme vous orrez après.
Praticque se meüt à Florence , et depputèrent gens pour envoyer devers le roy jusques à XV ou XVI , disant en la cité qu' ilz ne vouloient demourer en ce peril d' estre en la hayne du roy et du duc de Milan , qui tousjours avoit son ambassade à Florence.
Et consentit Pierre de Medicis ceste allée ; et aussi il n' y eust sceü remedier , au terme en quoy les affaires estoient : car ilz eussent esté destruictz , à la petite provision qu' ilz avoient , et si ne savoient que c' estoit de guerre.
Arrivéz qu' ilz furent , offrirent de recueillir le roy à Florance et aultres parties ; et ne leur chaloit à la pluspart , sinon qu' on allast là pour avoir occasion de chasser Pierre de Medicis , et se sentoient avoir bonne intelligence avec ceulx qui conduisoient pour lors les affaires du roy , que assez ay nomméz.
D' aultre part , praticquoit ledit Pierre par la main d' ung sien serviteur , appellé Laurens Spinelly , qui gouvernoit sa bancque à Lyon , homme de bien en son estat et assés nourry en France ; mais des choses de nostre court ne povoit avoir nulle congnoissance ne à grant peyne ceulx qui y estoient nourriz , tant y avoit de mutations.
Et praticquoit avecques ceulx qui haïoient ceulx qui avoient l' auctorité : c' estoit monsr de Bresse , qui despuis a esté duc de Savoye , et monsr de Miolant , qui estoit chambellan du roy et gouverneur du Daulphiné.
Et vint devers le roy tost après les aultres , et aulcuns de la cité avecques luy , pour faire responce des choses qu' on leur avoit requises ; et se voïoit perdu en la cité , ad ce qu' il m' a dit , si ne faisoit tout ce que le roy vouloit , duquel il cuidoit gaigner la bonne grace et faire quelque chose plus que les aultres.
A son arrivée furent envoyés au devant de luy monsr de Piennes , natif du païs de Flandres , chambellan du roy , et le general Brissonnet , qui souvent a esté nommé.
Ilz luy parlèrent d' avoir l' obéissance de la place de Seresanne , ce que incontinent il fit.
Ilz luy requirent davantaige qu' il fist prester au roy Pise et Liborne et Pietre Sante , Librefato.
Tout accorda , sans parler à ses compaignons , qui savoient bien que le roy devoit estre dedans Pise , pour se reffraichir ; mais ilz n' entendoient point qu' il retint les places : car c' estoit mis leur estat et leur force entre noz mains.
Ceulx qui traictoient avecques ledit Pierre le m' ont compté , se mocquant de luy et esbaýz comme si toust accorda si grant chose et à quoy ilz ne s' atendoient point.
Et , pour conclusion , le roy entra dedans Pise , et les dessusdits retournèrent à Florence ; et fit Pierre habiller le logis du roy en sa maison , qui est la plus belle maison de citadyn ou marchant que j' aye jamais veü , et la myeulx pourveüe que de nul homme qui fust au monde de son estat.
2.
Défection de Ludovic le More.
-  Or fault dire quelque mot du duc de Milan , qui jà eust voulu le roy hors d' Italie et en avoit faict ou en vouloit encores faire son prouffict pour avoir les places qu' il avoit conquises.
Et pressa fort le roy pour avoir Seresanne et Pietre Sante , qu' il disoit appartenir aux Genevoys ; et presta au roy lors trente mil ducatz ; et le m' a dit , et à plusieurs aultres depuys , que on luy promist de les luy bailler.
Et merveilleusement mal content se partit du roy pour le reffuz , disant que ses affaires le contraignoient de s' en retourner ; mais oncques puis le roy ne le vit , mais laissa messire Galiace de Sainct-Severin avecques le roy , et entendoit qu' il fust en tous conseilz , ou le conte Carle de Bellejoyeuse , dont a esté parlé.
Estant le roy dedans Pise , ledit messire Galiace , conduict de son maistre , fist venir en son logis des principaulx bourgeois de la ville et leur conseilla se rebeller contre Florentins et requerir au roy qu' il les mist en liberté , esperant que par ce moyen ladite cité de Pise tumberoit soubz la main du duc de Milan , où autresfoiz avoit esté du temps du duc Jehan Galiace , le premier de ce nom en la maison de Milan , ung grant et mauvais tirant , mais honourable toutesfoiz : son corps est aux Chartreux à Pavye , près du Parc , plus hault que le grant ostel ; et le m' ont monstré les Chartreux , au moins ses os ( et y monte - l' on par une eschelle ) , lesquelz sentoient comme la nature ordonne.
Et ung natif de Bourge le m' appella sainct , et je luy demanday en l' oreille pourquoy il l' appelloit sainct et qu' il pouvoit veoir painct à l' entour de luy les armes de plusieurs citéz qu' il avoit usurpées , où il n' avoit nul droit ( et luy et son cheval estoient plus hault que l' ostel , tailléz de pierre , et son corps soubz le pied dudit cheval ) ; il me respondit bas :  « Nous appellons , en ce païs icy , sainctz tous ceulx qui nous font du bien.
»  Et il fit ceste belle eglise de Chartreux , qui , à la verité , est la plus belle que j' aye jamais veüe , et toute de beau marbre.
3.
Séjour de Charles VIII à Pise.
-  Et , pour continuer , ledit messire Galiace avoit envye de se faire grant.
Et croy que ainsi l' entendoit le duc de Milan , duquel il avoit espousé la bastarde ; et monstroit le vouloir advantager comme s' il eust esté son filz , car il n' avoit encores nulz enffans d' aage.
Lesdits Pisans estoient très cruellement traictéz des Florentins , qui les tenoient comme esclaves : car ilz les avoient conquis , il y avoit quelque cent ans , qui fut l' an que Veniciens conquirent Padoue , qui fut leur premier commencement en terre ferme.
Et ces deux citéz estoient presque d' une façon , car elles avoient esté enciennes ennemyes de ceulx qui les possedoient et de bien longues années avant estre conquises , et presque esgalles en force.
Et , à ceste cause , tindrent conseil lesdits Piseins ; et , se voyans conseillés de si grand homme et desirant leur liberté , vindrent crier au roy , allant à la messe , en grand nombre d' hommes et de femmes :  « Liberté !  Liberté ! » ;  et luy suppliant , les larmes aux yeulx , qu' il la leur donnast.
Ung maistre de requestes alant devant luy ou faisant l' office , qui estoit ung conseiller au parlement du Daulphiné appellé Rabot , ou pour promessse ou pour n' entendre ce qu' ilz demandoient , dist au roy que c' estoit chose piteuse et qu' il leur devoit octroïer et que jamais gens ne furent si durement traictéz.
Et le roy , qui n' entendoit que ce mot valoit , et qui , par raison , ne leur pouvoit donner liberté ( car la cité n' estoit point sienne , mais seullement y estoit receü par amytié et à son grant besoing ) et qui commençoit de nouveau à congnoistre les pitiéz d' Italie et du traictement que les princes et communaultéz font à leurs subjectz , respondit qu' il estoit content ; et ce conseillier dont j' ay parlé le leur dist.
Et ce peuple commença incontinent à crier :  « Nouel ! »  Et vont au bout de leur pont de la rivière d' Arne , qui est ung beau pont , et gectent à terre ung grand lion qui estoit sur ung grand pillier de marbre , qu' ilz appelloient Marjoc ( et representoit la seigneurie de Florence ) , et le portèrent en la rivière ; et firent faire dessus ce pillier ung roy de France , une espée au poing , qui tenoit soubz le pied de son cheval ce Marjoc , qui est ung lyon.
Et depuys , quant le roy des Romains y est entré , ont faict de ce roy comme ilz avoient faict du lyon.
Et est la nature de ce peuple d' Italie de ainsi complaire aux plus forts ; mais ceulx-là estoient et sont si mal traictéz qu' on les doit excuser.
CHAPITRE X Comment le roy partit de la ville de Pise pour aller à Florence , et de la fuyte et ruine de Pierre de Medicis Le roy part de là - et y sejourna poy - et tira vers Florence.
Et là on luy remonstre le tort qu' il a faict ausdits Florentins et que c' estoit contre sa promesse d' avoir donné liberté aux Piseins.
Ceulx qu' il commect à respondre de ceste matière excusent la chose , disant qu' il ne l' avoit point entendu ne n' entendoit et entrent en ung aultre appoinctement , dont je parleray ( mais que ung peu aye dit la conclusion de Pierre de Medicis ) et aussi de son entrée en ladite cité de Florence et comme il laissa garnison en ladite cité de Pise et aultres places qu' on luy avoit prestées.
Ledit Pierre , après avoir faict bailler au roy les places dont ay parlé - dont d' aulcunes estoit consentens la cité - pensait que le roy ne les tint point ; aussi dès ce qu' il partiroit de Pise , la leur rendroit , où il ne avoit que à faire que trois ou quatre jours.
Bien croy que s' il y eust voulu faire son yver , qu' ilz eussent consenty , combien que Pise leur est plus grand chose que Florence propre , sauf les corps et les meubles.
Arrivé que fut ledit Pierre à Florence , congneüt que tout homme luy fit mauvais visaige et non sans cause : car il les avoit desaisis de toute leur force et puissance et de tout ce qu' ilz avoient conquis en cent ans et sembloit que leur cueur sentist les maulx qui depuis leur sont advenuz.
Et tant pour ceste cause , que je croy la principalle , combien qu' ilz ne l' avoient jamais dit , que pour la hayne qu' ilz luy portoient , que ay declairé , et pour cuyder retourner en liberté , dont ilz se cuidoient forclos , et sans avoir memoire des biensfaictz de Cosme et de Laurens de Medicis , ses predecesseurs , deliberèrent le chasser de la ville.
Ledit Pierre de Medicis , sans le sçavoir , mais bien estoit en doubte , va vers le palays , pour parler de l' arrivée du roy qui estoit encores à trois mille près.
Et avoit sa garde acoustumée avecques luy ; et vint hurter à la porte dudit palays , laquelle luy fut refusée par ung de ceulx de Nerly , qui estoient plusieurs frères ( et l' ay bien congneü et le père ) , très riches hommes , disant qu' il y entreroit luy seul , s' il vouloit , mais aultrement non ; et estoit armé celuy qui faisoit ce reffus.
Incontinent retourna ledit Pierre à sa maison et s' arma et ses serviteurs et fit advertir ung appellé Paul Orsin , qui estoit à la soulde des Florentins , car ledit Pierre , de par sa mère , estoit des Orsins , et tousjours le père et luy en avoient entretins aulcuns de la maison à leur soulde ; et delibera de resister ou partir de la ville.
Mais tost oýt crier par tout :  « Liberta !  Liberta ! » ,  et vit le peuple en armes.
Et ainsi partit de la ville , comme bien conseillé , o l' aide dudit Paul Orsin , qui fut une piteuse departie pour luy , car en puissance et en biens il avoit esté esgal aux grans princes , et luy et ses predecesseurs , depuis Cosme , qui fut le chief.
Et ce jour se mist à courre fortune et perdit honneur et biens.
Et j' estoie à Venise ; et par l' ambassadeur florentin estant là sceü ces nouvelles , qui bien me despleürent , car j' avoys aymé le père ; et , s' il me eust voulu croire , il ne luy fust point ainsi mesadvenu : car , sur l' heure que je arryvay à Venise , luy escripvitz et offris l' appoincter , car j' en avoie le pouvoir de bouche du seneschal de Beaucaire et general , et eust esté content le roy du passaige , ou à pis venir , d' avoir Libourne entre ses mains et faire toutes chouses que Pierre eut sceü demander.
Mais il me respondit comme en mocquerie par le moyen de ce sire Pierre que j' ay nommé ailleurs.
Ledit ambassadeur porta le lendemain lettres à la Seigneurie de par ses seigneurs , contenant comme il avoit esté chassé pour ce qu' il se vouloit faire seigneur de la ville par le moyen de la maison d' Arragon et des Orsins , et assés aultres charges qui n' estoient point vrayes.
Mais telles sont les adventures du monde que celluy qui fuyt et pert ne trouve point seullement qui le chasse , mais ses amys tournent ses ennemys , comme fit cest ambassadeur nommé Paul Anthoyne Soderin , qui estoit des saiges hommes qui fust en Ytalie : le jour devant , m' avoit parlé dudit Pierre comme s' il eust esté son seigneur naturel , et à ceste heure se declaire son ennemy par commendement de sa Seigneurie ; mais de soy ne faisoit nulle declaration.
Le jour après , sceüt comme ledit Pierre venoit à Venise et comme le roy estoit entré en grant triumphe à Florence , et luy mandoient qu' il print congié de ladite Seigneurie et qu' il s' en retournast et qu' il failloit qu' ilz navigeassent avecques ce vent ( et veïs la lettre , car il la me monstra ) et s' en partit.
Deux jours après vint ledit Pierre en pourpoint ou avecques la robbe d' ung varlet ; et en grant doubte le recepvoient à venise , tant craignoient à desplaire au roy.
Toutesfoiz ilz ne luy pouvoient refuser par raison et desiroient bien sentir de moy que le roy en disoit ; et demoura deux jours hors de la ville.
Je desirois à luy aider et n' avois eu nulle lettre du roy contre luy ; et diz que je croyoie sa fuicte avoir esté pour craincte du peuple , et non point du sceü du roy.
Ainsi y vint ; et l' allay veoir le lendemain qu' il eut parlé à la Seigneurie , qui le firent bien loger et luy permisdrent de porter armes par la ville et quinze ou vingt serviteurs qu' il avoit , c' est assavoir espées ; et luy firent très grant honneur , combien que Cosme , dont ay parlé , les garda autresfoiz d' avoir Milan ; mais , nonobstant cela , ilz l' eurent en reverance pour l' honneur de sa maison.
Quant je le veïs , me sembla bien qu' il n' estoit point homme pour ressourdre.
Me compta au long sa fortune , et à mon pouvoir le reconfortay.
Entre aultres choses , me compta comme il avoit perdu le tout et , entre ses aultres malheurs , ung sien facteur estant en la ville , vers qui il avoit envoyé pour avoir des draps pour son frère et luy et ledit Paul , pour cent ducatz seullement , et il luy refusa.
Tost après eut nouvelles par le moyen de monsr de Bresse , depuis duc de Savoye.
Et luy escripvoit le roy aller devers luy ; mais jà estoit ledit seigneur parti de Florence , comme je diray.
CHAPITRE XI Comment le roy feït son entrée a Florence , et par quelles aultres villes il passa jusques a Romme.
A ceste heure , ung peu m' a faillu parler de ce Pierre de Medicis , qui estoit grand chose , car soixante ans avoit duré ceste auctorité , si grande que plus ne povoit.
Et entra le roy le lendemain en la cité , et luy avoit ledit Pierre faict habiller sa maison.
Et jà y estoit le seigneur de Balsac pour faire ledit logis ; lequel , quant il vit la fuyte dudict Pierre de Medicis , se print à piller tout ce qu' il trouva en la maison , disant que leur bancquier à Lyon luy debvoit grant somme d' argent.
Et , entre aultres choses , print une licorne entière , qui valloit six ou sept mil ducatz , et deux grans pièces d' une aultre et plusieurs aultres biens.
D' aultres firent comme luy.
En une aultre maison de la ville avoit retiré tout ce qu' il avoit vaillant : le peuple pilla tout.
La seigneurie eut partie des plus riches bagues et quelzques vingt mil ducatz content qu' il avoit en son banc en la ville et plusieurs beaux potz d' agathe et tant de beaux camaieux bien taillés que merveilles , que autresfoiz avoiz veüz , et bien trois mil medailles d' or et d' argent , bien la pesanteur de quarante livres ; et croy qu' il n' y avoit point autant de belles medailles en Ytalie.
Ce qu' il perdit en ce jour en meubles en la cité valoit cent mil escuz passéz.
Or estoit le roy en la cité de Florence , comme dit est , et se fit ung traicté avecques eulx ; et croy qu' ilz le firent de bon cueur.
Ilz donnèrent au roy six vingts mil ducatz , dont ilz en paièrent cinquante mil contens ; et , du reste , en prindrent ung terme en deux paiemens assés briefz.
Et prestèrent au roy toutes leurs places dont j' ay parlé et changèrent leurs armes , qui estoit la fleur de liz rouge , et en prindrent de celles que le roy porte , lequel les prist en sa protection et garde et leur promist et jura sur l' autel sainct Jehan leur rendre les places quatre moys après qu' il seroit dedans Napples ou plus tost s' il retournoit en France ; mais la chose a prins aultre train , dont sera parlé après.
Il arresta poy à Florence et tira vers Senne , où il fut bien receü , et de là à Viterbe , où les ennemys avoyent intention de leur venir loger et s' y fortiffier pour combatre , s' ilz y veoient leur adventaige ( et ainsi le me disoit l' ambassade du roy Alphonce et celle du pape , qui estoit à Venise ) , car don Ferrande s' estoit retiré vers Rome.
Et , à la verité , je m' atendoys que ce roy Alphonce y vint en personne , veü qu' il estoit extimé de grant cueur , et laissast son filz dedans le royaulme ; et me sembloit le lieu propice pour eulx : car il eust eu son royaulme et les terres du pape et les places des Orsins à son doz.
Mais je fuz tout esbaý que lettres me vindrent du roy , comme il estoit en la ville de Viterbe ; et puis ung commandeur luy bailla le chasteau , et le tout par le moyen du cardinal de Sainct-Pierre-ad-vincula , qui en estoit gouverneur , et les Coulonnois.
Lors me sembla que Dieu vouloit mectre fin à ceste besongne , et me repentis que avoie escript au roy et conseillé prendre ung bon appoinctement : car on luy en offroit assés.
Aiguependant et Montflascon luy furent rendus avant que Viterbe , et toutes les places d' alentour , comme fuz adverti par lettres du roy et celles de la Seigneurie qui , jour par jour estoient advertis de ce qui survenoit par leurs ambassadeurs et m' en monstroient plusieurs lettres ou le me faisoient dire par ung de leurs secretaires.
Et , de là , tira le roy à Neppe et puis aux terres des Ursins , qui toutes luy furent rendues par le seigneur Charles Ursin , filz bastard du seigneur Virgille Ursin , disant avoir ce commendement de son père , lequel estoit serviteur souldoyé de roy Alphonce , disant que , autant que don Ferrand seroit à Rome et en la terre de l' Eglise , qu' il luy tiendroit compaignée , et non plus.
Ainsi vivent en Ytalie , et les seigneurs et les cappitaines : en ont sans cesse practique avecques les ennemys et en ont grant paour d' estre des plus foibles.
Et fut receü ledit seigneur dedans Brachanne , principalle place dudit seigneur Virgille , qui estoit belle et forte et bien garnie de vivres.
Et ay bien fort ouy estimer au roy ladite place et le recueil que l' on luy fit : car son armée estoit en necessité et extremité de vivres et tant que plus ne pouvoit.
Et qui considereroit bien quantes foiz ceste armée cuida rompre , depuis qu' elle arriva à Vienne ou Daulphiné , et comment elle se renovoit et par quelles aventures , on diroit bien que Dieu la conduisoit.
CHAPITRE XII La marche sur Rome 1.
Comment le roy envoya le cardinal Sainct-Pierre-ad-vincula qui fut depuis appelé le pape Jules II , dedans Hostie.
-  De Brachanne envoya le roy le cardinal Sainct-Pierre-ad-vincula à Hostie , dont il estoit evesque ; et est lieu de grant importance , et le tenoient les Coulonnois qui l' avoient robbé sus le pape ; et les gens du pape l' avoient osté audit cardinal , n' y avoit guères.
La place estoit très foible ; mais long temps depuis tint Rome en grant subjection , et avec ledit cardinal , lequel estoit grant amy des Coulonnois , qui estoient nostres par le moyen du cardinal Escaigne , frère du duc de Milan et vi-chancelier , aussi en hayne des Ursins , dont tousjours sont et ont estéz opposites ; et est toute la terre de l' Eglise troublée pour ceste parcialité , comme nous dirions Lusse et Grantmont , ou , en Hollande , Houc et Gabillau.
Et quant ne seroit ce differant , la terre de l' Eglise seroit la plus heureuse habitation pour les subjectz qui soit en tout le monde , car ilz ne paient ne tailles ne guères aultres chouses et seroient tousjours bien conduictz , car tousjours les papes sont saiges et bien conseilléz ; mais très souvent en advient de grans et crueulx meurtres et pilleries.
Depuis quatre ans , en avons veü beaucop , tant des ungs que d' aultres : car , depuis , les Coulonnoys ont estéz contre nous , à leur grant tort , car ilz avoient vingt mil ducatz de rente et plus , oudit royaulme , en belles seigneuries , comme le conté de Taillecouste et aultres , que par avant avoient tenuz les Ursins , et toutes aultres chouses qu' ilz avoient sceü demander , tant en gendarmes que en pensions ; mais firent ce qu' ilz firent par vraye desloyaulté et sans nulle occasion.
Et fault entendre que , de toute ancienneté , ilz estoient partisans de la maison d' Arragon et aultres ennemys du roy de France , pour ce qu' ilz estoient Gibelins , et les Ursins partisans de France , comme les Florentins , pour estre de la part guelfe.
Avecques ledict cardinal de Sainct-Pierre-à-Vincula , à Hostie , fut envoyé Peron de Bache , maistre d' hostel du roy , qui trois jours paravant avoit apporté audit seigneur vingt mil ducatz par mer et estoit descendu à Plombin ( et estoit argent presté du duc de Milan ) ; et estoit demouré en l' armée de mer , qui estoit petite , le prince de Salerne et ung appellé le seigneur de Serrenon , de Prouvence , que la fortune mena en Corseque , leur navire fort gasté ; et misdrent tant à se rabiller qu' ilz ne servirent de riens ; et si cousta largement ladite armée de mer.
Et trouvèrent le roy dedans Naples.
Audit Hostie y avoit avecques ledit cardinal bien cinq cens hommes d' armes et deux mil Suysses , et y estoit le conte de Ligny , cousin germain du roy , de par mère , le seigneur d' Alegre et aultres.
Et là cuidoient passer le Tibre pour aller enclorre don Ferrand , qui estoit dedans Rome , avecques jà faveur et ayde des Coulonnois , dont estoient chiefz de la maison pour lors Prospre et Fabrice Coulonne , et le cardinal Coulonne , à qui le roy païa deux mil hommes à pied par la main dudit seigneur de Bache , qu' ilz avoient assembléz à leur plaisir ; et faisoient leurdite assemblée à Jannesome , qui est à eulx.
2.
Et de ce que le pape faisoit à Romme cependant et comment le roy y entra , malgré tous ses ennemis , avec les parcialitéz entre les Ursins et Colonnois dans ladicte ville de Romme.
-  Il fault entendre que icy viennent plusieurs propos à ung coup ; et de chascun fault dire quelque chose.
Avant que le roy eust Viterbe , il avoit envoyé le seigneur de la Trimoïlle , son chambellan , et le president de Ganay , qui avoit son séel , et le general Bidant à Rome , cuidant traicter avecques le pape , qui tousjours praticquoit , comme est la coustume en Ytalie.
Eulx estants là , le pape mist de nuyt en la cité don Ferrand et toute sa puissance , et furent noz gens arrestéz , mais poy.
Le jour propre , les depescha le pape , mais il retint prisonnier le cardinal Escaigne , vi-chancelier et frère du duc de Milan , et Prospre Coulonne : aulcuns dient que ce fut de leur vouloir.
Et de toutes ces nouvelles eüz incontinent lettres du roy , et la Seigneurie , et encores plus amplement de leurs gens.
Et tout cecy fut avant que le roy entrast en Viterbe , car nulle part n' arrestoit que deux jours en ung lieu , et advenoient les chouses myeulx qu' il ne les eu sceü penser : aussi le Maistre des seigneurs s' en mesloit , et le congnoissoit chascun.
Ceste armée , qui estoit à Hostie , ne servoit de riens , pour le mauvais temps.
Et aussi fault entendre que les gens que avoit mené Monsr d' Aubigny estoient retournéz , et luy aussi , et n' en avoit plus de charge.
Et si avoit - on donné congé aux Italiens qui , en Romanie , avoient esté avecques luy , que avoit mené le seigneur Rodof de Mantoua , le seigneur Galiot de La Myrandole , Fracasse , frère du seigneur Galiace de Sainct-Severin , qui furent bien païéz ; et estoient envyron cinq cens arméz que le roy payoit.
Et , comme avez ouy , au partir de Viterbe alla le roy à Neppe , que tenoit le seigneur Escaigne.
Et n' est riens plus certain que à l' heure que noz gens estoient à Hostie , qu' il ne tumbast plus de vingt brasses de mur de la ville de Rome , par là où l' on debvoit entrer.
Le pape , voyant si soubdainement venir ce jeune roy avecques ceste bonne fortune , consent que le roy entre ( et aussi il ne l' eust sceü desnyer ) et requiert lettre d' asseüreté , qu' il eut , pour don Ferrando , duc de Calabre et seul filz du roy Alphonce , lequel de nuyt se tira à Napples ; et le conduisit jusques à la porte le cardinal Escaigne.
Et le roy entra dedans Rome en armes , comme ayant auctorité de faire partout à son plaisir ; et luy vindrent au devant plusieurs cardinaulx et les gouverneurs et senateurs de la ville ; et logea au palais Sainct-Marc ( qui est le quartier des Coulonnois , ses amys et serviteurs pour lors ) et le pape se retira au chasteau Sainct-Angel.
CHAPITRE XIII Comment le roy Alphonse feït couronner son filz Ferrand et de la mauvaise vie que avoit menée le vieux Ferrand , son père , et luy aussi.
Estoit - il possible de croire que le roy Alphonce , si orgueilleux , norry à la guerre , et son filz et tous ces Ursins , qui ont si grant part à Rome , n' ousassent demourer en la cité , qui veoient et sentoient que le duc de Millan bransloit et les Veniciens et se praticquoit une ligue , qui eust esté conclue si quelque resistance se fust faicte à Viterbe ou à Rome , - comme j' estoie bien asseüré , - pourveü qu' ilz eussent peü arrester le roy aulcuns jours ?  Au fort , il failloit que Dieu monstrast que toutes ces choses passoient le sens et congnoissance des hommes ; et si est bien de noter que , ainsi comme les murs de la ville estoient tumbéz , ainsi tumba bien quinze brasses des avants-murs du chasteau Sainct-Angel , comme m' ont compté plusieurs , et entre aultres deux cardinaulx qui y estoient , qui misdrent grant peyne de mouvoir le roy à prendre cella pour miracle et faire prendre par force le pape , comme je diray après.
Mais ung poy fault parler du roy Alphonce.
Dès ce que le duc de Calabre , appellé don Ferrand , dont plusieurs foiz a esté parlé , fut revenu à Napples , le père , roy Alphonce , se jugea n' estre digne d' estre roy , pour les maulx qu' il avoit faictz tant , en toutes cruaultéz , contre les personnes de plusieurs princes et barons , qu' il avoit prins sur la seüreté de son père et de luy et , bien jusques au nombre de vingt quatre , les fit mourir , dès ce que le père fut mort ( qui les avoit gardéz quelque temps , depuis la guerre qu' ilz avoient eu contre luy ) , que aussi deux aultres que le père avoit pris sur sa seüreté , dont l' un estoit le prince de Rosanne , duc de Cesse.
Ledit duc de Rosanne avoit espousé la seur dudit don Ferrand et en avoit eu ung filz qui avoit espousé la fille dudit don Ferrand pour myeulx l' asseürer : car ledit prince luy avoit voullu faire une grande trahison et avoit bien desservy toute pugnition , s' il ne l' eust pris à seüreté , venant devers luy à son mandement.
Et le mist en prison , et puis le filz , dès ce qu' il fut en l' eage de quinze à seize ans.
Et y avoit demouré le père trente et quatre ans à l' heure que ledit Alphonce est venu à estre roy ; et lors fist mener tous ces prisonniers à Yscle , une petite ysle de Napples , dont oýrez parler ; et là les fist tous assommer.
Quelc' un en retint au chasteau de Napples , comme le filz dudit de Rosanne et le conte de Pople.
Et me suis fort enquis comme on les fist mourir ; car plusieurs les cuydoient en vie quant le roy entra en Napples ; et m' a esté dit par homme de leurs principaulx serviteurs , que par ung More d' Affricque les fist assommer ( lequel incontinent après , par son commendement , s' en alla en Barbarie , afin qu' il n' en fust point de nouvelles ) , sans espargner ces vieulx princes qui trente et quatre ans y avoient esté.
Nul homme n' a esté plus cruel que luy ne plus vicieulx ne plus gormant.
Le père estoit plus dangereux , car nul ne congneüt oncques son courroux ; et , en faisant bonne chère , prenoit et trahissoit les gens , comme le conte Jacques , qu' il print et feïst mourir estant ambassadeur devers luy , de par le duc Francisco de Millan , duquel il avoit espousé la fille bastarde ( mais il fut consentant du cas , car tous deux le craignoient pour sa vertu et la sequelle qu' il avoit en Ytalie des Brasisques ; et estoit filz de Nycolle Pissenyn ) ; et ainsi , comme dict est , print tous les aultres , et jamais en luy n' y avoit grace ne misericorde , comme m' ont compté de ses prouchains , et n' avoit nulle compassion du peuple.
Quant aux deniers , faisoient toute la marchandise du royaulme , jusques à bailler les pourceaulx à garder au peuple et les failloit engresser pour myeulx les vendre ; et , s' ilz mouroient , failloit qu' ilz les paiassent.
Es lieux où croist huille d' holif , comme en Pouille , l' achaptoient presque à leur plaisir ; et semblablement le fromment , et avant qu' il fust mur , et le vendoient le plus cher qu' ilz povoient ; et si ladite marchandise s' abbessoit de pris , contraignoient le peuple de le reprendre ; et , pour le temps qu' ilz vouloient vendre , nul ne povoit vendre que eulx.
Si ung seigneur ou baron estoit bon mesnager ou cuidoit espargner quelque chose , ilz luy demandoient à emprunter ; et luy failloit bailler par force.
Ilz leurs ostoient les races des chevaulx , dont ilz en ont plusieurs , et les prenoient pour eulx et les faisoient gouverner en leurs mains , et en si grand nombre , tant chevaulx , juments que poulains , qu' on les estimoit à beaucop de milliers ; et les envoyoient paistre en plusieurs lieux aux pasturaiges des seigneurs et aultres , où ilz avoient grand dommaige.
Tous deux ont pris à force plusieurs femmes.
Es choses ecclesiastiques ne gardoient nulle reverance ne obeissance.
Ilz vendoient eveschéz , comme celle de Tarente vendit le père treize mil ducatz à ung Juif , pour le bailler à son filz , qu' il disoit chrestien.
Bailloit abbayes à ung faulconnier , et à plusieurs , pour leurs enffans , disant :  « Vous entretiendrez tant d' oiseaulx et les muerez à voz despens et tiendrés tant de gens à voz despens.
»  Le filz ne fit jamais karesme ne semblant qu' il en fust.
Maintes années fut sans se confesser ne recepvoir Dieu.
Et , pour conclusion , il n' est possible de pis faire qu' ilz ont faict tous deux.
Et aulcuns ont voulu dire que le jeune roy Ferrand eust esté le pire , combien qu' il estoit humble et gracieulx quand il mourut , mais aussi il estoit en necessité.
CHAPITRE XIV Comment le roy Alphonse s' en fuyt en Cecille et feït penitence.
Or pourroit sembler aux lisans que je disse toutes ces choses pour quelque hayne particulière que je auroys eue à eulx.
Mais , par ma foy , non fois ; mais le diz pour continuer mes memoires , où se peult veoir , dès le commencement de l' entreprise de ce voyage , que c' estoit chose impossible aux gens qui le guidoient , s' il ne fust venu de Dieu seul , qui vouloit faire son commissaire de ce jeune roy bon , si pouvrement pourveü et conduict , pour chastier roys si saiges , si riches et si experimentéz , et qui estoient tant de personnaiges saiges , à qui la deffence dudit royaulme touchoit , tant aliéz et soubstenuz , et qui voïent venir ce fetz sur eulx de si loing , qui jamais n' y sceürent pourvoir ne resister en nul lieu : car , hors le chasteau de Napples , n' y eut nul qui empeschast le roy ung jour naturel ; et , comme a dit ce pape Alexandre qui règne , les Françoys y sont alléz avecques des esperons de boys et de la craye en la main des fourriers pour marcher leurs logis , sans aultre peyne.
Et dit des  « esperons de bois »  , pour ce que , pour ceste heure , les gens jeunes , quant ilz vont par ville , leur page leur mect une petite broche de bois dedans le soulier en pentoufle , et sont sur les mulles , branslans les jambes.
Et poy de foiz ont prins le harnois noz gens , en faisant ce voïage ; et ne mist le roy , depuis Ast à entrer dedans Napples , que quatre moys , dix et neuf jours.
Ung ambassadeur en y eust mis une partie.
Par quoy conclud ce propos , disant , après l' avoir ouy dire à plusieurs bons hommes de religion et de saincte vie et à mainte aultre sorte de gens ( qui est la voix de Dieu que la voix du peuple ) , que Nostre Seigneur les vouloit pugnir visiblement , et que chascun le congneüt , et par eulx donner exemple à tous roys et princes de bien vivre et selon ses commendemens : car ces seigneurs de la maison d' Arragon , dont je parle , perdirent honneur et royaulme et grant richesses et meubles de toutes natures , si departis que à grans peyne scet - l' on qu' ilz sont devenuz ; puis perdirent les corps , trois en ung an ou peu davantaige ; mais j' espère que les ames n' ont point esté perdues.
Car le roy Ferrand , qui estoit filz bastard d' Alphonce - lequel Alphonce fut saige roy et honnourable et tout bon - , porta grand passion ledit Ferrand en son cueur de veoir venir sur luy ceste armée et qu' il n' y pouvoit remedier ; et veoit que luy et son filz avoient mal vescu et estoient très haïz : car il estoit très saige roy.
Et si trouva ung livre , comme m' ont certiffié des plus prouchains de luy , qui fut trouvé , en defaisant une chapelle , où il y avoit escript dessus : Le roy , avecques son conseil secret ; et veult - l' on dire qu' il contenoit tout le mal qui luy est advenu.
Et n' estoient que trois à le veoir , et puis le jetta au feu.
Une aultre passion avoit , que son filz Alphonce ne Ferrande , filz de son filz , ne vouloient croire ceste venue et parloient en grant menace du roy et en grant mespris , disant qu' ilz viendroient au devant de luy jusques aux monts ; et ilz en furent bien près.
Et pour son commendement ne se vouloient taire ; et il leur disoit qu' il prioit à Dieu qu' ilz ne veïssent jamais roy de France en Ytalie et qu' il y avoit veü seullement ung pouvre homme de la maison d' Anjou qui luy avoit faict sousfrir beaucoup de peyne , qui fut le duc Jehan , filz du roy Regnier.
Travailla fort , par ung ambassadeur appellé messire Camilo Pandolfe , faire demourer le roy , avant qu' il partist , luy offrant se faire son tributaire de cinquante mil ducatz l' an et tenir le royaulme de luy en foy et hommaige ; et , voyant ne pouvoir parvenir à nulle paix ne appaiser l' estat de Milan , print une maladie , dont il mourut ; et en ses douleurs eut confession , et , comme j' espère , repentance de ses pechéz.
Le filz Alphonce , qui tant avoit esté terrible et cruel et tant faict le mestier de la guerre avant que le roy partist de Rome , renonça à sa couronne ; entra en telle peur que toutes les nuitz ne cessa de crier qu' il oyoit des Françoys et que les arbres et les pierres crioient France !  et jamais n' eut hardiment de partir de Napples ; mais , au retour que fist son filz de Rome , le mist en possession du royaulme , le fist couronner et chevaucher par la ville de Napples , acompaigné des plus grans qui y estoient , comme don Federic , son frère , et le cardinal de Gennes , et ledit nouveau roy au meillieu et acompaigné des ambassadeurs qui y estoient , et faire toutes les sollempnitéz requises.
Et luy se mist en fuite et s' en alla en Cecille avecques la royne , sa belle-mère ( qui estoit seur du roy Ferrand de Castille , qui encores vit , à qui appartient ledit royaulme de Cecille ) , en une place qu' elle y avoit : qui fut grand nouvelle par le monde et par especial à Venise , là où j' estoye.
Les ungs disoient qu' il alloit au Turc ; autres disoient que c' estoit pour donner faveur à son filz , qui n' estoit point haý au royaulme ; mais mon advis fut tousjours que ce fut par vraye lascheté , car jamais homme cruel ne fut hardi ; et ainsi se voit par toutes histoires et ainsi se desespera Neron et plusieurs aultres.
Et si grand envye eut de fouyr qu' il dist à sa belle-mère , comme m' ont compté de ceulx qui estoient à luy , qu' il luy dist , le jour qu' il partit , que si elle ne partoit , qu' il la laisseroit.
Et elle luy respondit qu' il attendist encores trois jours , afin qu' il eust esté en son royaulme ung an entier.
Et il dist que qui ne le laisseroit aller , il se getteroit par les fenestres , disant :  « Ne oyez - vous point comme chascun crie France ! »  Et ainsi se misdrent aux galées.
Il emporta de toutes sortes de vins , qu' il avoit plus amé que aultre chose , et de toutes sortes de graines pour faire jardrins , sans donner nul ordre à ses meubles ne à ses biens , car la pluspart demoura au chasteau de Napples.
Quelques bagues emporta et quelque peu d' argent ; et allèrent en Cecille , audit lieu , et puis alla à Messyne ou à Palerne.
Mena avecques luy plusieurs gens de la religion , vouant de jamais ne estre du monde ; et , entre les autres , aymoyt fort ceulx du mont d' Olyvet , qui sont vestus du blanc ( lesquelz le m' ont compté à Venise , là ou est le corps saincte Halayne en leur monastère ) , et se mist à mener la plus saincte vie du monde et servir Dieu à toutes les heures du jour et de la nuyt avecques lesdits religieux , comme ilz font en leurs couvents , et à faire grans jeunes , abstinances et aumosnes.
Et puis luy advint une terrible maladie de l' escoriation et de gravelle ; et me disrent n' en avoir jamais veü homme si persecuté ; et le tout portoit en grand pacience , deliberant aller user sa vie en ung monastère à Valence la Grand et se vestir de religion ; mais il fut tant surprins de maladie qu' il vesquit peu et mourut ; et , selon sa grand repentance , il est à esperer que son ame est glorieuse en paradis.
Son filz demoura peu après et mourut de fièvres et fluz.
Et croy qu' ilz sont myeulx qu' ilz n' estoient en ce monde.
Et me semble que en moins de deux ans ilz furent cinq roys portans couronne à Napples : les trois que ay nommés et le roy Charles de France huitiesme et don Federic , frère dudit Alphonce , qui de present règne.
CHAPITRE XV Charles VIII a Rome 1.
Comment , après que le jeune roy Ferrand fut couronné roy de Naples , alla asseoir son camp à Sainct-Germain , pour resister contre la venue du roy.
-  Et , pour esclarsir le tout , fault dire comme , dès ce que le roy don Ferrand fut couronné , vint comme ung homme neuf , et luy sembla que toutes haynes et offences estoient abolyes par la fuyte de son père.
Et assembla tout ce qu' il peült de gens , tant de cheval que de pied , et vint à Sainct-Germain , l' entrée du royaulme , qui est lieu fort et aisé à deffendre et par où les François sont passéz deux aultres foiz , et là mist son champ et garnit la ville.
Le lieu est deffendu d' une petite rivière , qui quelquefoiz se passe à gué , quelquefoiz non ; et aussi se deffend par la montaigne et chasteau qui est dessus.
Et lors revint le cueur aux amys dudit Ferrand.
Le roy estoit encores à Rome , où il sejourna environ vingt jours ou moins.
Plusieurs choses se traictoient.
Avecques luy estoient bien dix-huit cardinaulx et d' autres qui vivoient neutrallement , et y estoit ledit Escaigne , vis-chancelier et frère du duc de Millan , et Petri-ad-vincula , grans ennemys du pape et ennemys l' ung de l' autre ; celuy de Gurse , Sainct-Denys , Sainct-Severin , Sabelli , Coulonne et aultres.
Tous vouloient faire election nouvelle et que au pape fust faict procès , lequel estoit oudit chasteau.
Deux foiz fut l' artillerie preste à tirer , comme m' ont compté les plus grans ; mais tousjours le roy de sa bonté y resista.
Le lieu n' estoit deffensable , car la mothe est faicte de main d' homme , et petit ; et alleguoient bien que ces murs estoient tumbéz par miracle.
Et le chargeoient d' avoir achapté ceste saincte dignité , et disoient vray ; mais ledit Escaigne en avoit esté le principal marchant , qui avoit tout guydé , et eu grant argent et la maison dudit pape , luy estant vis-chancelier , et les meubles qui estoient dedans et son office de vis - chancelier et plusieurs places du patrimoine.
Et estoient à l' envy qui seroit pape.
Toutesfoiz je croy qu' ilz eussent consenti tous deux d' en faire ung nouveau au plaisir du roy , et encores françoys.
Et ne saurois dire si le roy fist bien ou mal ; toutesfoiz , je croy qu' il fit le myeulx d' appoincter , car il estoit jeune et mal acompaigné pour conduyre une si grand oeuvre que de reformer l' Eglise , dont il avoit bien le pouvoir , mais qu' il l' eust sceü bien faire.
Je croy que toutes gens de congnoissance et de raison l' eussent tenu à une bonne , grande et très saincte besongne , mais il y fauldroit grant mistère ; toutesfoiz le vouloir du roy estoit bon , et est encores , en ce cas , s' il y estoit aidé.
2.
Et de l' accord que le roy Charles feït avec le pape estant encores à Romme.
-  Le roy print ung aultre chemin et appoincta avecques le pape ung appoinctement qui ne povoit durer , car il estoit violant en aulcun point ; et fut grant couleur de faire une ligue dont après sera parlé.
Par cest appoinctement devoit estre paix entre le pape et ses cardinaulx , et aulcuns devoient estre paiéz du droit de leur chappeau , absent comme present.
Il devoit prester au roy quatre places : Terrassyne , Chyvite-Veche bailla et Viterbe tenoit le roy ; Yspolete ne bailla point , combien qu' il l' eust promise ; et se devoient rendre au pape comme le roy partiroit de Napples , et ainsi le fist , combien que le pape l' eust trompé.
Il bailla au roy par cest appoinctement le frère du Turc , dont il avoit quarente cinq mille ducatz dudit Turc l' an , et l' en tenoient en grand craincte.
Promectoit de ne mettre nul legat en lieu ne en place de l' Eglise , sans le consentement du roy ; et y avoit aultres articles qui touchoient le consistoire ; et bailloit son filz en ostaige , le cardinal de Valence , qui alloit avecques ledit seigneur pour legat.
Et luy feïst le roy obedience filialle en toute humilité que roy sauroit faire.
Et luy fit le pape deux cardinaulx : le general qui jà estoit evesque de Sainct-Malo ( et a esté souvent appellé general ) , et fist ung evesque du Mans , de la maison de Sainct-Pol , qui estoit de par deça.
CHAPITRE XVI La marche sur Naples 1.
Comment le roy partit de Romme pour aller à Naples.
-  Ces choses faictes , partit le roy de Rome , en grant amytié avecques le pape , ce sembloit ; mais huyt cardinaulx partirent de Rome , mal contens dudict appoinctement , dont les six estoient de la sequelle du vis-chancelier et Petri-ad-vincula , combien que on croit que Escaigne faisoit ceste faincte et que en cueur estoit content du pape ; mais son frère ne s' estoit point encores declairé contre nous.
Et alla le roy à Jaunesanne , et de là à Belistre , dont s' enfouyt le cardinal de Vallence.
L' endemain print le roy Chastel-Fortin d' assault ( et fut tué ce qui estoit dedans ) , qui estoit à Jacques Conte , qui avoit prins l' argent du roy et puis tourné , car les Contes sont partisans des Ursins : et puis alla le roy à Valmonton , qui est des Coulonnoys ; et puis loger à quatre mil près du Mont-Sainct-Jehan , une très forte place , laquelle fut batue sept ou huyt heures et puis prinse d' assault et tout tué ce qui estoit dedans , ou la pluspart ; et estoit au marquis de Pescaire et terre d' Eglise , et y estoit toute l' armée joincte ensemble.
Et de là tira le roy vers Sainct-Germain ( et y pouvoit avoir seize mil ou envyron ) , là où le roy Ferrand , nouveau couronné , estoit en champ , comme j' ay dit ailleurs , avecques tout ce qu' il pouvoit avoir finé de gens.
Et estoit le dernier remède et le lieu pour combatre ou jamais non , car c' estoit l' entrée de son royaulme et le lieu adventageux , tant pour le ruisseau que pour la montaigne ; et si envoya gens , quant et quant , pour garder et deffendre le pas de Cancele , à six mil de Sainct-Germain , qui estoit ung pas de montaignes.
Avant que le roy fust joinct à Sainct-Germain , s' en alla le roy Ferrand en grand desordre et habandonna la ville et passaige.
Monsr de Guyse avoit en ce jour la charge de l' avant-garde et estoit le roy à la queuhe de l' advangarde.
Mons.
de Rieux estoit allé à ce pas de Cancelle contre les Arragonnois , qui aussi l' abandonnèrent ; et entra le roy audict Sainct-Germain.
Le roy Ferrand tira droit à Capoua , où refusèrent l' entrée à ses gens d' armes , mais ilz laissèrent entrer sa personne avecques peu de gens.
Il n' y arresta point et leur pria tenir bon pour luy et que le lendemain reviendroit ; et alla à Napples , doubtant ce qui advint , la rebellion.
Tous ses gens , ou la pluspart , le devoient attendre à Capoua ; mais , quant il revint le lendemain , il trouva tout parti ; et estoient alléz à Nolle le seigneur Virgille Orsin et son cousin le conte Petillanne , où ilz furent prins , et leurs gens , par les nostres.
Ilz vouloient maintenir qu' ilz avoient saufconduit et qu' on leur faisoit tort ; et estoit vray , mais il n' estoit point encores entre leurs mains.
Toutesfoiz ilz ne paièrent riens , mais ilz eurent grant perte et leur feüt faict tort.
2.
De ce qui advint cependant en plusieurs contrées dudict royaume de Naples et par quelles villes il passa jusques à ladicte ville de Napples.
-  De Sainct-Germain alla le roy à Minganno et à Tranno et tout ouvrit.
Et logea à Calvy , deux mil de Capoua.
Et là ceulx de Capoua vindrent composer , et y entra le roy et toute l' armée.
Et de Capoua alla le lendemain à Averse , my-chemyn de Capoua et de Napples , à cinq mil de l' un et de l' autre ; et là vindrent ceulx de Napples et composèrent en asseürans leurs privileiges anciens ; et y envoya devant le mareschal de Gyé , le seneschal de Beaucaire , le president Ganay , qui tenoit le séel , et des secretaires.
Le roy Ferrand , voiant ces choses , le peuple et nobles en armes rebellés contre luy , qui à sa venue luy pillèrent son escuyrie , qui estoit grande , monta en galée et alla en Yscle , qui est ysle à XVIII mils de Napples.
Et fut receü le roy à grant joye et solempnité dedans la ville , et tout le monde luy vint au devant , et ceulx qui plus estoient obligéz à la maison d' Arragon les premiers , comme tous ceulx de la maison de Caraffe , qui tenoient de ladite maison d' Arragon quarente mil ducatz de revenu , que en heritaiges que en benefices ; car les roys y peuvent bien donner leur domayne ; et si donnent bien ceulx des aultres ; et ne croy point qu' il y en ayt trois en tout le royaulme que ce qu' ilz possèdent ne soit de la couronne ou d' autruy.
Jamais peuple ne monstra tant d' affection au roy ne à nation comme ilz monstrèrent au roy ; et leur sembloit estre hors de toute tirannye ; et se prenoient eulx-mesmes : car en Calabre tout tourna , où fut envoyé Monsr d' Aubigny et Peron de Bache quant et luy , sans gens d' armes.
Toute l' Abrusse tourna d' elle-mesmes , et commença la ville de l' Aquille , laquelle a esté tousjours bonne françoise.
Tout se tourna en Pouille , sauf le chasteau de Brandis , qui est fort et bien gardé , et Galepoly , qui aussi fut gardé : aultrement , le peuple fust tourné.
En Calabre tint trois places ; l' Amentie et la Turpie , anciennes Angevynes , levèrent les banières du roy ; mais , pour ce qu' il les donna à Monsr de Persi et ne les voulut recepvoir au domayne , levèrent les banyères d' Arragon.
Aussi demoura arragonnois le chasteau de Reges ; mais tout ce qui tint ne fut que par faulte d' y envoyer.
Tarente se bailla , et ville et chasteau , et tous d' eulx mesmes , car il n' alla pas assés gens en Pouille pour garder ung chasteau.
Le roy eut Otrante , Monopoly , Tranne , Manfredomie , Berle et tout , excepté ce que j' ay nommé.
Ilz venoient trois jours au devant de noz gens , ceulx des citéz , pour se rendre ; et tous envoyèrent à Napples.
Et y vindrent tous les princes et seigneurs du royaulme faire hommaige , excepté le marquis de Pescaire ; mais ses frères et nepveux y vindrent.
Le conte d' Arenne et marquis d' Asquillase fouyrent en Cecille pour ce que le roy donna leur terre à monsr d' Aubigny.
Et là se trouva le prince de Salerne , revenu du navire ( et n' avoit de riens servy ) , son cousin le prince de Besignangne et ses frères , le duc de Melfe , le duc de Malfe , le duc de Gravinne , le vieil duc de Sore , qui pieça avoit vendu sa duchié au cardinal Petri-a-vincula ( et la possède encores son frère le prefaict ) ; le conte de Montoire , le conte de Fondis , le conte de Tripaude , le conte de Sillanne , qui estoit allé avecques le roy , banny de long temps , le conte de Troye jeune , nourry en France , et estoit des Cosséz ; le conte de Popole , que l' on trouva prisonnier à Napples , le jeune prince de Rosanne , qui avoit esté delivré , dont a esté parlé ( long temps avoit esté prisonnier avecques le père , qui y avoit esté trente et quatre ans ; et alla ce jeune avecques don Ferrande ) , le marquis de Guotron , tous les Caldorisques , le conte de Matelon , le conte de Marillanne ( que eulx et les leurs avoient tousjours gouvernéz la maison d' Arragon ) , et generalement tous ceulx du royaulme , excepté ces trois que je vous ay nomméz.
CHAPITRE XVII Charles VIII a Naples Quant le roy Ferrand fouyt de Napples , laissa au chasteau le marquis de Pescaire et aulcuns Almans.
Et luy alla vers son père , et pour avoir aide en Cecille.
Don Federic tint la mer avecques quelque peu de galées et vint deux foiz parler au roy à seüreté.
Requist au roy que quelque portion du royaulme peüst demourer à son nepveu , avec nom de roy , et à luy le sien et celuy de sa femme.
Son cas n' estoit point grand chose : car il avoit eu petit partaige.
Le roy luy offrit des biens en France pour luy et ledit nepveu , et croy qu' il y eust faict une bonne et grant duchié ; mais ilz ne le voulurent accepter.
Aussi ilz n' eussent tint nul appoinctement que on leur eust sceü faire , demourans dedans le royaulme , quant il eussent peu veoir leur adventaige.
Devant le chasteau de Napples fut mise l' artillerie qui tira ; et n' y avoit plus que les Almans , et estoit parti ledit marquis de Pesquaire ; et qui eust envoyé quatre canons jusques en Yscle , on l' eust prise ; et de là retourna le mal.
Si eust - l' on toutes les aultres places qui tenoient , qui n' estoient que quatre ou cinq.
Mais tout se mist à faire bonne chère et joustes et festes ; et entrèrent en tant de gloire qu' il ne sembloit point aux nostres que les Ytaliens fussent hommes.
2.
Comment le roy Charles fut couronné roy de Naples , des faultes qu' il feït à l' entretenement d' un tel royaulme et comment une entreprise qui se dressoit pour luy contre le Turc fut descouverte par les Venissiens.
-  Et fut le roy couronné ; et estoit logé en Cappouanne , et quelque foiz alloit au Mont Imperial.
Aux subjectz fist de grans graces et leur rabbatit de leurs charges ; et croy bien que les peuples d' eulx ne fussent point tournéz ( combien que c' est peuple muable ) , qui eust contenté quelque poy de nobles ; mais ilz n' estoient recueilliz de nul , et faict des rudesses aux portes.
Et les myeulx traictéz furent ceulx de la maison de Caraffe , vrais Arragonnois ; encores leur osta - l' on quelque chose : ainsi , ne fut laissé office ne estat ; mais pis traictéz les Engevins que les Arragonnois : tieulx le conte Marilanno.
Fut donné ung mandement , dont on chargea le president de Ganay d' avoir prins argent , et le seneschal , faict de nouveau duc de Nolle et grand chambellan du royaulme : par ce mandement fut maintenu chascun en sa possession et forclox les Engevins de retourner au leur , sinon par procès.
Et ceulx qui y estoient entréz d' eulx-mesmes , comme le conte de Selanno , on bailloit la main forte pour les en gecter.
Tous offices et estatz furent donnés aux Françoys , et à deux et à trois.
Tous les vivres qui estoient au chasteau de Napples quant il fut pris , qui estoient fort grans , dont le roy eut congnoissance , il les donna à ceulx qui les demandoient.
En ces entrefaictes se rendit le chasteau , par praticque des Almans qui en eurent ung monde de biens qui estoient dedans ; et aussi fut pris le chasteau de l' Euf par baterie.
Et par ceste conclusion se peult veoir que ceulx qui avoient conduict ceste grant oeuvre ne l' avoient point faict d' eulx ; mais fut vray euvre de Dieu , comme chascun le veoit ; mais ces grans faultes que je diz estoient euvres d' hommes aveugléz de gloire , qui ne congnoissoient point dont ce bien et honneur leur venoit ; et y procedèrent selon leur nature et experiance.
Et se vit changer la fortune aussi promptement et aussi visiblement comme l' on voit le jour en Halande ou en Norvuewe , où les jours d' esté sont plus longs que ailleurs , et tant que , quant le jour fault au soir , que en une mesme instance ou poy après , comme d' ung quart d' heure , on voit de rechief naistre le jour advenir.
Et ainsi vit tout saige homme , et en aussi peu d' espace , muer ceste bonne et glorieuse adventure , dont tant fussent advenus de biens et d' honneurs à toute la crestienté , si elle eust esté recongneüe de celluy dont elle venoit : car le Turc eust esté aussi aisé à troubler que avoit esté le roy Alphonce , car il est encores vif et homme de nulle valeur du monde ; et eut le roy son frère entre ses mains , qui vesquit poy de jours après la fuyte du cardinal de Valence ( et se disoit qu' il fut baillé empoisonné ) , qui estoit l' homme du monde que le Turc craignoit le plus.
Et tant de milliers de chrestiens estoient prestz à se rebeller , que nul ne le sauroit penser.
Car d' Ottrante jusques à la Valonne n' y a que soixante mil , et de la Valonne en Constantinoble y a environ dix huit journées de marchant par terre , comme me comptoient ceulx qui souvent font le chemin ; et n' y a nulles places fortes entre deux , au moins que deux ou trois ; le reste est abatu.
Et tous ces païs sont Albanoys , Esclavons et Grecz et fort peuplés , qui sentoient des nouvelles du roy par leurs amys , qui estoient à Venise et en Pouille , à qui aussi ilz escripvoient , et n' attendoient que ce Messias pour se rebeller.
Et y fut envoyer ung arcevesque de Duras ( de par le roy ) , qui est Albanoys ; mais il parla à tant de gens que merveilles , prests à tourner , qui sont enffens et nepveux de plusieurs seigneurs et gens de bien de ces marches , comme de Scandelbec , ung filz de l' empereur de Constantinoble propre , des nepveux du seigneur Constantin , qui de present gouverne à Montferrat , et sont nepveux ou cousins du roy de Servie.
De Janiserins plus de cinq mil se fussent tournéz ; et encore se fust prins Scutery et Croye , par intelligence , par la main dudit seigneur Constantin ( qui plusieurs jours fut caché à Venise avecques moy ) , car de son patrimoine luy appartient la Macedone et Thessaille , qui fut patrimoine d' Alixandre , et la Valonne en est.
Scutery et Croye en sont près ; et , de son temps , son père ou oncle les engagea aux Veniciens , qui perdirent Croye , et Scutery baillèrent au Turc en faisant paix.
Et fut ledit seigneur Constantin à trois lieues près , et se fust executé l' emprise , ne fust que ledit arcevesque de Duras demoura à Venise aulcuns jours , et après ledit seigneur Constantin.
Et tous les jours je le pressoye de partir , car il me sembloit homme legier en parolle ; et disoit qu' il feroit quelque chose dont il seroit parlé.
Et , de mal adventure , le jour que les Veniciens sceürent la mort du frère du Turc , que le pape avoit baillé entre les mains du roy , deliberèrent de le faire sçavoir au Turc par ung de leurs secretaires ; et commendèrent que nul navyre ne passast la nuyt entre les deux chasteaulx qui font l' entrée du guouffre et y firent faire guet , car ilz ne se doubtoient que de petitz navyres , comme grips ( dont il y en avoit plusieurs au port ) , d' Albanye et de leurs ysles de Grèce ; car celuy qui eust porté ces nouvelles eust eu bon present.
Ainsi ce pouvre arcevesque , ceste propre nuyt , voulut partir pour aller en ceste entreprinse du seigneur Constantin qui l' attendoit ; et portoit force espées , roues et javelines , pour bailler à ceulx avecques qui il avoit intelligence , car ilz n' en ont point.
Et , en passant entre les deux chasteaulx , il fut prins et mis en l' ung desdits chasteaulx et ses serviteurs , et le navire passa oultre par congié.
Il fut trouvé saisy de plusieurs lettres , qui descouvrit le cas.
Et m' a dict le seigneur Constantin que les Veniciens envoyèrent advertir les gens du Turc aux places voisines , et le Turc propre ; et n' eust esté le grip qui passa oultre , dont le patron estoit Albannois , qui l' advertit , il eust esté prins ; et s' enfouyt en Pouille par mer.
CHAPITRE XVIII Impressions de Commynes sur Venise 1.
Arrivée de Commynes à Venise.
-  Or est temps que je die quelque chose des Veniciens et pour quoy je y estoiz allé , car le roy estoit à Napples , au dessus de ses affaires.
Mon allée fut d' Ast , pour les remercier des bonnes responces qu' ilz avoient faictes à deux ambassadeurs du roy et pour les entretenir en son amour , s' il m' estoit possible ; car , voyant leur force , leur sens et conduicte , ilz le pouvoient aiséement troubler , et nulz aultres en Ytalie.
Le duc de Millan , qui me aida à depescher , escripvit à son ambassadeur qui est là resident ( car tousjours y en a ung ) qui me tint compaignée et adroissast.
Et à sondit embassafeur cent ducatz le moys de la Seigneurie et son logis bien acoustré , et trois barcques qui ne luy coustent riens , pour les mener par la ville.
Celuy de Venise en a autant à Millan , sauf les barcques , car on y va à cheval , et à Venise par eaue.
Je passay , en allant , par leurs citéz , comme Bresse , Veronne , Vincence , Padoua et aultres lieux.
Partout me fut faict grant honneur , pour l' honneur de celuy qui m' envoyoit ; et venoit grand nombre de gens au devant de moy , avecques leur potestat ou cappitaine ; car ilz ne saillent point tous deux , mais le second venoit jusques à la porte par le dedans.
Ilz me conduisoient jusques à l' hostellerie et commendoient à l' hoste que habundanment fusse traicté et me faisoient defraier avecques toutes honnourables parolles.
Mais qui compteroit bien ce qu' il fault donner aux trompètes et tabourins , il n' y a guères de gaing à ce deffray ; mais le traictement est honnourable.
Ce jour que j' entray à Venise vindrent au devant de moy jusques a la Chafasine , qui est à cinq mil de Venise ; et là on laisse le bateau en quoy on est venu de Padoua au long d' une rivière et se mect - l' on en petites barquètes bien nectes et couvertes de tappisserie , et beaulx tappis veluz dedans pour se seoir dessus.
Et jusques là vient la mer et n' y a nulle plus prochaine terre pour arriver à Venise ; mais la mer y est fort plate , s' y ne faict tormente ; et à ceste cause qu' elle est ainsi plate , se prend grand nombre de poisson et de toutes sortes.
2.
Digression ou discours , aucunement hors de la matière principale , par laquelle Philippe de Commynes , autheur de ce present livre , parle assez amplement de l' estat et gouvernement de la seigneurie de Venise et de ce qu' il veït et y fut faict pendant qu' il estoit ambassadeur pour le roy en leur ville de Venise.
-  Et fuz bien esmerveillé de veoir l' assiète de ceste cité et de veoir tant de clochiers et de monastères et si grand maisonnement et tout en l' eaue et le peuple n' avoir nulle aultre forme d' aller que en ces barcques , dont je croy qu' il s' y en fineroit trente mil ; mais elles sont fort petites.
A l' environ de ladite cité y a bien soixante et dix monastères , à moins de demye lieue françoise , à le prendre en rondeur ( qui tous sont en ysle , tant d' hommes que de femmes , fort beaulx et riches , tant de ediffices que parement , et ont fort beaux jardrins ) , sans comprendre ceulx qui sont dedans la ville , où sont les quatre ordres de mendians , bien soixante et douze parroisses et mainte confrairie ; et est chose bien estrange de veoir si belles et si grandes eglises fondées en la mer.
Audit lieu de la Chafausine vindrent au devant de moy vingt et cinq gentilz hommes , bien et richement habilléz et de beaulx draps de soye et escarlate , et là me disrent que fusse le bien venu et me conduyrent jusques près la ville en une eglise de Sainct-André , où de rechief trouvay autant d' aultres gentilz hommes et , avecques eulx , les ambassadeurs du duc de Millan et de Ferrare.
Et là aussi me firent une aultre harengue et puis me misdrent aultres bateaulx , qu' ilz appellent platz , et sont beaucop plus grans que les aultres ; et en y avoit deux couverts de satin cramoisy et le bas tappissé et lieu pour se seoir quarente personnes en chascun.
Me firent seoir au meillieu de ces deux ambassadeurs ( qui est l' honneur d' Italie que d' estre au meillieu ) et me menèrent au long de la grant rue , qu' ilz appellent le Canal Grant et est bien large.
Les gallées y passent au travers , et y ay veü navyres de quatre cens tonneaulx et plus , près des maisons ; et est la plus belle rue que je croy que soit en tout le monde et la myeulx maisonnée , et va le long de la ville.
Les maisons sont fort grandes et haultes , et de bonne pierre , les anciennes , et toutes painctes ; les aultres faictes puis cent ans ; toutes ont le devant de marbre blanc , qui leur vient d' Istrie , à cent mil de là , et encores mainte grant pièce de porfille et de serpentine sur le devant.
Au dedans , ont pour le moins , en la pluspart , deux chambres qui ont les planchers doréz , riches manteaulx de chemynées de marbre tailléz , les chalitz des lits doréz et les ostevens painctz et doréz , et fort bien meubles dedans.
Et est la plus triumphante cité que jamais j' aye veüe et qui plus faict d' honneur à ambassadeurs et estrangiers et qui plus saigement se gouverne et où le service de Dieu est le plus sollempnellement faict.
Et encores qu' il y peult bien avoir d' aultres faultes , si croy - je que Dieu les en aide , et pour la reverance qu' ilz portent au service de l' Eglise.
En ceste compaignie de cinquante gentilz hommes me conduirent jusques à Sainct-George , qui est une abbaye de moynes noirs refforméz , où je fuz logié.
Le lendemain me vindrent querir et mener à la Seigneurie , et presentay mes lettres au duc , qui preside en tous leurs conseilz ; et est à vie et honnouré comme ung roy ; et s' addressent à luy toutes lettres , mais il ne peult guères de luy seul.
Toutesfoiz cestui-cy a de l' auctorité beaucop et plus que n' eut jamais prince qu' ilz eussent.
Aussi il y a desjà douze ans qu' il est duc , et l' ay trouvé homme de bien et saige et bien experimenté ès choses d' Italie et douce et amyable personne.
Pour ce jour , ne dis aultre chose ; et me fit - on veoir trois ou quatre chambres , les planchers richement doréz et les lits et ostevans ; et est beau et riche palaix de ce qu' il contient , tout de marbre bien taillé , tout le devant et le bort des pierres dorées de la largeur d' ung poulce par adventure.
Et y a audit palais quatre belles salles richement dorées et fort grant logis ; mais la court est petite.
De la chambre du duc , il peult ouyr la messe au grant aultel de la chapelle Sainct-Marc , qui est la plus belle et riche chappelle du monde pour n' avoir nom que chappelle , toute faicte de musaïque en touts endroitz.
Encores se vantent d' en avoir retrouvé l' art et en font besongner au mestier ; et l' ay veü.
En ceste chappelle est leur tresor , dont l' on parle , qui sont choses ordonnéz pour parer l' eglise.
Il y en a douze ou quatorze gros balaiz : je n' en ay veü nulz si gros.
Il y en a deux , l' ung poise sept cens , et l' autre huyt cens caratz , mais ilz ne sont point nectz.
Il y a douze haulx de pièces de cuirasse d' or , le devant et les borts bien garniz de pierreries très bonnes , et douze couronnes d' or , dont anciennement se paroient douze femmes , qu' ilz appelloient roynes , à certaines festes l' an ; et alloient par ces ysles et eglises.
Elles furent robées , et la pluspart des femmes de la cité , par larrons qui venoient d' Istrie ou de Friolle , qui est près d' eulx , qui s' estoient cachéz derrière ces ysles ; mais les mariz allèrent après et les recouvrèrent et misdrent ces choses à Sainct-Marc et fondèrent une chappelle où la Seigneurie va tous les ans , au jour qu' ilz eurent ceste victoire.
Et est bien grant richesse pour parer l' eglise , avecques maints aultres choses d' or qui y sont ès potz de jacinte , d' amathiste , de aguatte et ung bien petit de bonne esmeraude ; mais ce n' est point grant tresor pour estimer comme l' on faict.
Or et argent content ne tiennent - ilz point en tresor ; et m' a dict le duc , devant la Seigneurie , que c' est peyne cappitalle parmy eulx de dire qu' il faille faire tresor ; et croy qu' ilz ont raison , pour doubte des divisions d' entre eulx.
Après , me firent monstrer leur archenal , qui est là où ilz tiennent leurs gallées et font toutes choses qui sont necessaires pour l' armée de la mer , qui est le plus belle chouse qui soit en tout le demourant du monde aujour d' uy ; mais autres foiz il a esté et est la myeulx ordonnée pour ce cas.
3.
Jugement sur le gouvernement vénitien.
-  En effect , je y sejournay huyt moys , deffrayé de toutes chouses , et tous aultres ambassadeurs qui estoient là.
Et vous diz bien que je les ay congneüs si saiges et tant enclins à croistre leur Seigneurie , que , s' il n' y est pourveü tost , que tous leurs voisins en maudiront l' heure.
Car ilz ont plus entendu la façon de leur deffendre et garder , en la saison que le roy y a esté et depuis , que jamais ; car encores sont en guerre avecques luy , et si se sont bien oséz eslargir , comme d' avoir prins en Pouille sept ou huyt citéz en gaige , mais je ne sçay quant ilz les rendront.
Et quant le roy vint en Ytalie , ilz ne pouvoient croyre qu' on prist ainsi les places ne en si poy de temps , car ce n' est point leur façon ; et ont faict et font mainte place forte depuis , et eulx et aultres , en Ytalie.
Ilz ne sont point pour se acroistre en haste , comme firent les Romains ; car leurs personnes ne sont point de telles vertus ; et si ne va nul d' entre eulx à la guerre de terre ferme , comme faisoient les Romains , si ne sont leurs providateurs et paieurs , qui accompaignent leur cappitaine et le conseillent et pourvoient l' ost.
Mais toute la guerre de mer est conduicte par leurs gentilz hommes en chiefz et cappitaines de gallées et naves et par aultres leurs subjectz.
Mais ung aultre bien ont - ilz au lieu d' y aller en personne ès armées par terre : c' est qu' il ne se faict nulz hommes de tel cueur ne telle vertu pour sçavoir seigneurier , comme ilz avoient à Rome ; et pour ce n' ont - ilz nulles questions civilles en la cité , qui est la plus grand richesse que je leur voye.
Et y ont merveilleusement bien pourveü , et en maintes manières , car ilz n' ont point de tribuns du peuple comme ont les Romains , qui fut partie cause de leur discention ; car le peuple n' y a nul credit ne ny est appellé en riens et tous offices sont aux gentilzhommes , sauf leurs secretaires : ceulx-là ne sont point gentilzhommes.
Aussi la pluspart de leur peuple est estranger.
Et si ont bien congnoissance , par Titus Livius , des faultes que firent les Romains ; car ilz en ont l' histoire et aussi les os en leur palais de Padoua.
Et pour ces raisons et maintes aultres que je congneü en eulx , diz une autres foiz qu' ilz sont en voye d' estre bien grans.
CHAPITRE XIX Mission de Commynes a Venise 1.
Quels furent les sujets de l' ambassade du sieur d' Argenton auprès de la République de Venise.
-  Or fault dire quelle fut ma charge , qui fut merciement des bonnes responces qu' ilz avoient faictes à deux serviteurs du roy qui avoient esté vers eulx , et que , à leur fiance , il tiroit avant en ceste emprinse : car ce fut avant qu' il partist d' Ast.
Aussi leur remonstray les longues et anciennes aliances qui avoient esté entre les roys de France et eulx ; et , davantaige , leur offris Brandis et Ottrente , par condition que , en leur baillant myeulx en Grèce , qu' ilz fussent tenuz le rendre.
Ilz me tindrent les meilleures parolles du monde du roy et de ses affaires , car ilz ne croioient point qu' il allast guères loing.
Et de l' offre que leur feïz , dirent qu' ilz estoient ses amys et serviteurs et qu' ilz ne vouloient qu' il achaptast leur amour.
Aussy le roy ne tenoit point lesdites places , et si vouloit qu' ilz se missent en guerre , ce qu' ilz ne vouloient point faire.
Et puys il y avoit ambassades de Napples , les suppliant tous les jours et leur offrants ce qu' ilz vouldroient ; et confessoit le roy Alphonce , qui lors regnoit , avoir failly vers eulx ; leur remonstroit le peril que ce leur seroit si le roy venoit au dessus de son emprise.
Le Turc leur envoya incontinent ambassadeur , que je veïz plusieurs foiz , qui , à la requeste d' ung du pape , les menassoit s' ilz ne se declarroient contre le roy.
A chascun faisoient bonne responce , mais ilz n' avoient à ce commencement nulle craincte de nous et ne s' en faisoient que rire.
Et aussi le duc de Millan leur faisoit dire par son ambassadeur qu' ilz ne se souciassent et qu' il savoit bien la façon de renvoier le roy sans ce qu' il tint riens en Ytalie ; et autant en avoit mandé à Pierre de Medicis , qui le m' a dit.
Mais quant ilz virent , et le duc de Millan , que le roy eut les places des Florentins entre ses mains , et par especial Pise , ilz commencèrent à avoir paour , et parloient de la façon de le garder de passer plus avant.
Mais leurs conseilz sont longs , et cependant le roy tiroit avant et gens alloient et venoient des ungs aux aultres.
Le roy d' Espaigne commençoit aussi à avoir paour pour ces ysles de Cecille et de Sardaigne.
Le roy des Romains commença à estre envyeulx ; et luy faisoit - on paour de la couronne imperialle , disant que le roy la vouloit prendre et en avoit requis le pape : qui n' estoit point vray.
Et , pour ces doubtes , ces deux roys envoyèrent grosses ambassades à Venise , moy estant là , comme dit est.
Quatre y en envoya le roy des Romains , car il est voisin.
L' evesque de Trente en estoit le principal , deux chevaliers et ung docteur , à qui fut faict grant honneur , et les logis bien acoustréz , comme à moy , et dix ducatz par jour pour leurs despens , et leurs chevaulx deffraiéz , qui estoient demouréz à Trevise.
Incontinent vint ung très honneste chevalier d' Espaigne , bien acompaigné et bien vestu , qui aussi fut fort honnouré et deffraié.
Le duc de Millan , oultre l' embassadeur qu' il y avoit , y envoya l' evesque de Cosme et messire Francisco Bernardi Visconte.
2.
Formation de la Sainte-Ligue.
-  Et commencèrent secrètement et de nuyt à communicquer ensemble , et premier par leurs secrétaires , et n' osoient encores en publicque se declairer contre le roy , par especial le duc de Millan et Veniciens , qui encores ne savoient si la ligue dont il estoit question se concluroit.
Et me vindrent veoir ceulx de Millan et me apportèrent lettres de leur maistre et me dirent que leur venue estoit pour ce que les Veniciens avoient envoyé deux ambassadeurs à Millan , et ilz ne avoient de coustume que y en laisser ung , et aussi le firent - ilz à la fin ; mais cecy estoit mensonge , car tout cela estoit assemblé pour faire ligue contre le roy ; mais tant de vielles ne se peuvent accorder en peu de temps.
Après me demandèrent si je ne savoye point que estoit venu faire cest ambassade d' Espaigne ne ceulx du roy des Romains , affin qu' ilz en peüssent advertir leur maistre.
Or j' estoys jà adverti , et de plusieurs lieux , tant de serviteurs d' ambassadeurs que aultrement , que celluy d' Espaigne estoit passé par Millan , desguisé , et que les Almans se conduisoient tous par ledit duc.
Et aussi sçavoys que l' ambassadeur de Napples bailloit à toute heure des pacquetz de lettres qui venoient de Napples : car tout cecy estoit avant que le roy partist de Florence.
Et despendoiz quelque chose pour en estre adverti , et en avoys de bons moyens ; et si sçavoys jà le commencement de leurs articles , qui estoient gectéz , mais non point accordéz , car Veniciens sont fort longs à telles conclusions.
Et pour ces raisons et voyant la ligue si approuchée , ne vouluz plus faire de l' ingnorant et respondiz audit ambasssadeur de Millan que , puisqu' ilz me tenoient termes si estranges , que je leur vouloys monstrer que le roy ne vouloit point perdre l' amytié du duc de Millan , s' il y pouvoit remedier ; et moy , comme serviteur , m' en vouloys acquiter et excuser les mauvais rapports que l' on pourroit avoit faictz audit duc leur maistre ; et que je le croyoie estre mal informé , et qu' il devoit bien penser avant que perdre la recongnoissance de tel service et comme il avoit faict au roy ; et que noz roys de France ne furent jamais ingratz , et que , pour quelque parolle qui pouvoit avoir esté ditte , ne se devoit point departir l' amour d' eulx deux , qui tant estoit seante à chascune des parties.
Et leur priay qu' ilz me voulsissent dire leurs doleances , pour en advertir le roy avant qu' ilz feïssent aultre chose.
Ilz me jurèrent tous et firent grans serments qu' ilz n' en avoient nul vouloir ; toutesfoiz mentoient , et estoient venuz pour traicter ladite ligue.
Le lendemain allay à la Seigneurie leur parler de ceste ligue et dire ce qui me sembloit servir au cas.
Et , entre aultres choses , leurs diz que en l' aliance qu' ilz avoient avecques le roy et qu' ilz avoient eu avecques le feu roy Loys son père , ilz ne pouvoient soustenir les ennemys l' ung de l' autre et qu' ilz ne pouvoient faire ceste ligue , dont on parloit , que ce ne fust allé contre leur promesse.
Ilz me firent retirer ; et puis , quant je revins , me dist le duc que je ne devoye point croyre tout ce que l' on me disoit par la ville , car chascun y estoit en liberté et pouvoit dire ce qu' il vouloit ; toutesfoiz qu' ilz n' avoient jamais pensé faire ligue contre le roy , ne jamais oý parler ; mais , au contraire , qu' ilz desiroient faire ligue entre le roy et ces aultres deux roys et toute l' Ytallie et qu' elle fust contre le Turc et que chascun porteroit sa part de la despence ; et , s' il y avoit aulcun en Ytallie qui ne voulsist paier ce qui seroit advisé , que le roy et eulx l' y contraindroient par force.
Et vouloient faire ung appoinctement que le roy print une somme d' argent content et que eulx l' avanceroient et tiendroient des places en Pouille en gaige , comme ilz font à ceste heure ; et le royaulme seroit recongneü de luy du consentement du pape , et paié certaine somme de deniers l' an et que le roy y tiendroit trois places.
Et pleüst à Dieu que le roy y eust voulu entendre lors.
Je diz n' oser entrer en cest appoinctement , leur priant ne se haster point de conclure ceste ligue et que du tout advertirois le roy , leurs priant , comme avois faict aux aultres , me dire leurs doleances et qu' ilz ne les teüssent point , comme faisoient ceulx de Millan.
Ilz se doulurent des places que le roy tenoit du pape et encores plus de celles qu' il tenoit des Florentins , et par especial de Pise , disant que le roy avoit mandé par escript en plusieurs lieux et à eulx qu' il ne vouloit en Ytallie que le royaume et aller contre le Turc et monstroit à ceste heure de vouloir prendre tout ce qu' il pourroit en Ytallie et ne demander riens au Turc.
Et disoient encores que monsr d' Orleans , qui estoit demouré en Ast , faisoit craincte au duc de Millan et que ses serviteurs disoient de grans menaces ; toutesfoiz qu' ilz ne feroient riens de nouveau que je eusse responce du roy ou que le temps de l' avoir ne fust passé ; et monstrèrent plus d' honneur que le duc de Millan.
De tout advertiz le roy et euz mesgre responce.
Et , dès lors , s' assembloient chascun jour , veü qu' ilz sçavoient que l' entreprise estoit descouverte.
En ce temps estoit le roy encores en Florence ; et s' il eust trouvé resistance à Viterbe , comme ilz cuidoient , ilz eussent envoyé des gens , et à Rome encores , si le roy Ferrande fust demouré dedans , et n' eussent jamais pencé qu' il eust deü habandonner Rome ; et quant ilz la virent habandonnée , commencèrent à avoir paour.
Toutesfoiz les ambassades des deux roys les pressoient fort de conclure , ou vouloient deppartir , que jà y avoient esté quatre moys.
Chascun jour alloient à la Seigneurie.
Je faisoie le myeulx que je povoye , car je voyoie bien que si la ligue se concluoit , que ceste conqueste en cest grant honneur torneroit en fumée.
Encores eurent - ilz esperance que à Sainct-Germain y auroit resistance et que tout le royaulme y viendroit , comme il fit.
CHAPITRE XX La Sainte-Ligue 1.
Comment le sire d' Argenton fut adverty que le roy avoit gaigné Naples et les places d' environ , dont les Venissiens estoient desplaisants.
-  Voyant tout cela habandonné et le roy dedans Napples , m' envoyèrent querir et me dirent ces nouvelles , monstrans en estre joyeulx.
Toutesfoiz ilz disoient que le chasteau estoit fort garny , et veoie bien qu' ilz avoient esperance qu' il tint ; et consentirent que l' ambassadeur de Napples levast gens à Venise pour y envoyer et à Brandis , et estoient sur la conclusion de leur ligue quant leurs ambassadeurs leurs escripvirent que le chasteau estoit rendu.
Ilz m' envoyèrent querir derechief à ung matin , et les trouvay en grant nombre , comme cinquante ou soixante , en la chambre du prince , qui estoit malade de la colicque ; et il me compta cez nouvelles , de visaige joyeulx , mais nul en la compaignie ne se sçavoit faindre si bien comme luy.
Les ungs estoient assix sur les marchezpieds des bancs et avoient la teste apuyée entre leurs mains ; les aultres , d' une aultre sorte , tous demonstrans avoir grant tristesse au cueur.
Et croy que , quant les nouvelles vindrent à Rome de la taille perdue à Cannez contre Hanibal , que les senateurs qui estoient demouréz n' estoient point plus esbaýs ne plus espouventéz ; car ung seul ne fit semblant de me regarder ny ne me dit ung mot que luy ; et les regardoiz à grant merveilles.
Le duc me demanda si le roy leur tiendroit ce que tousjours leur avoit mandé et que leur avoye dict : je les asseüray fort que ouy et ouvry les voyes pour demourer en bonne paix , et m' offroys fort à y servir , esperant les oster de suspection ; et puis me departiz.
2.
Le traicté de Venise.
-  Leur ligue n' estoit encores ne faicte ne rompue ; et vouloient partir les Almans mal contens.
Le duc de Millan se faisoit encores à prier de je ne sçay quel article.
Toutesfoiz il manda à ses gens qu' ilz passassent tout ; et , en effect , conclurent la ligue en haste.
Et , durant que cecy se demenoit , avoys sans cesse adverti le roy du tout , le pressant de conclure ou de demeurer au royaulme et se pourveoir de plus de gens de pied et d' argent ou de bonne heure se mettre en chemin pour se retirer et laisser les principalles places bien gardées , et avant qu' ilz fussent tous assemblés.
Aussi advertissoys monsr d' Orleans , qui estoit en Ast avecques les gens de sa maison seullement , car sa compaignée estoit avecques le roy , et d' y mettre des gens , l' assurant que incontinent luy iroient courre sus.
Et escripvoys à monsr de Bourbon , qui estoit demouré lieutenant pour le roy en France , d' envoier des gens à haste en Ast pour le garder : car , si ceste place estoit perdue , nul secours ne pourroit venir au roy , de France.
Et advertissoie aussi la marquise de Montferrat , qui estoit fort bonne pour nous et ennemye du duc de Millan , afin qu' elle aidast à monsr d' Orleans de gens , s' il en avoit affaire ; car Ast perdu , les marquisatz de Montferrat et Saluces estoient perdus.
La ligue fut conclue ung soir bien tard.
Le matin , me manda la Seigneurie plus matin qu' ilz n' avoient de coustume.
Comme je fuz arrivé et assis , me dist le duc que , en l' honneur de la saincte Trinité , ilz avoient conclud ligue avecques Nostre Sainct Père le Pape , les roys des Romains , de Castille et eulx et le duc de Millan , à trois fins : première pour desfendre la chrestienté contre le Turc ; la seconde à la deffence d' Italie ; la tierce à la preservation de leurs estatz ; et que je le feïsse sçavoir au roy.
Et estoient assembléz en grant nombre , comme de cent ou plus , et avoient les testes haultes et faisoient bonne chère ; et n' avoient point contenances semblables à celles qu' ilz avoient le jour qu' ilz me dirent la prise du chasteau de Napples.
Me dist aussi qu' ilz avoient escript à leurs ambassadeurs , qui estoient devers le roy , qu' ilz s' en vensissent et qu' ilz prissent congié.
L' un avoit nom messire Dominicque Loridan , l' autre messire Dominicque Trevisan.
J' avoys le cueur serré et estoie en grand doubte de la personne du roy et de toute sa compaignée , et cuydoie le cas plus prest qu' il n' estoit , et aussi faisoient - ilz eulx.
Doubtois et qu' ilz eussent des Almans prestz : et si cela y eust esté , jamais le roy ne fust sailly d' Itallie.
Je me deliberay ne dire point trop parolles en ce courroux ; toutesfoiz ilz me tirèrent ung peu aux champs.
Je leur fiz responce que , dès le soir devant , je l' avoys rescript au roy , et plussieurs foiz , et que luy aussi m' en avoit escript , qui en estoit adverti de Rome et de Millan.
Il me fit tout estrange visaige de quoy je disoie l' avoir escript le soir devant , car il n' est nulles gens au monde si souspectionneux ne qui tiennent leurs conseilz si secretz , et par suspection seullement confinent souvent des gens ; et à ceste cause le leur disois - je.
Oultre leur diz l' avoir aussi escript à monsr d' Orléans et de Bourbon , afin qu' ilz pourveüssent Ast : et le disoie , esperant que cella donneroit quelque delay d' aller devant Ast , car , s' ilz eussent esté aussi prestz comme ilz se ventoient et cuydoient , ilz l' eussent prins sans remede , car elle estoit et fut mal pourveüe d' une grant pièce après.
Ilz se prindrent à me dire qu' il n' y avoit riens contre le roy , mais pour se garder de luy ; et qu' ilz ne vouloient point qu' il abusast ainsi le monde de parolles de dire qu' il ne vouloit que le royaulme et puis aller contre le Turc et qu' il montroit tout le contraire et vouloit destruire le duc de Millan et Florentins et tenir les terres de l' Eglise.
A quoy respondy que les roys de France avoient augmenté l' Eglise et acreüe et deffendue et que cestuy-cy feroit plustoust le semblable que de riens leur oster ; mais que de toutes ces raisons n' estoient point celles qui les mouvoient , mais qu' ilz avoient envye de troubler l' Ytallie et faire leur prouffict et que je croyoie que aussi feroient - ilz.
Ilz prindrent cela ung petit à mal , si me dist - l' on ; mais il se veoit par ce qu' ilz ont dedans Pouille , en gaige du roy Ferrand , pour luy aider contre nous , que je disoys vray.
Et me vouluz lever pour me retirer.
Ilz me firent reasseoir , et me demanda le duc si je ne vouloys faire nulle ouverture de paix , pour ce que le jour de devant j' en avoys parlé ; mais c' estoit par condition qu' ilz voulsissent attendre à conclure la ligue de quinze jours , affin d' envoier devers le roy et avoir responce.
3.
Réjouissances et publication du traité à Venise.
-  Après ces choses dictes , me retiray à mon logis.
Ilz mandèrent les ambassadeurs l' ung après l' autre ; et , au saillir de leur conseil , rencontray celuy de Napples , qui avoit une belle robbe neufve et faisoit bonne chère ; et avoit cause , car c' estoient unes grans nouvelles pour luy.
A l' après disner , tous les ambassadeurs de la ligue se trouvèrent ensemble en barcque , qui est l' esbat de Venise ; et chascun en a selon les gens qu' il a et aux despens de la Seigneurie ; et pouvoient estre quarente barcques , qui toutes avoient penonceaulx aux armes de leurs maistres ; et vint toute ceste compaignie passer devant mes fenestres , et y avoit force menestriers.
Et ceulx de Millan , au moins l' ung , qui m' avoit tenu compaignée beaucop de moys , faisoit bien contenance de ne me congnoistre plus.
Et fuz trois jours sans aller par la ville ne mes gens , combien que jamais ne me fut dit en la ville ne à homme que j' eusse une seulle mal gracieuse parolle.
Le soir , firent une merveilleuse feste de feux sur les clochiers , forces fallotz alumés sur les maisons de ces ambassadeurs et artillerie qui tiroit ; et fuz sur la barcque couverte au long des ruhes veoir la feste , envyron dix heures de nuyt , et par especial devant les maisons desdits ambassadeurs , où se faisoient bancquetz et grant chère.
Ce jour là n' estoit point encores la publication ne grant feste ; car le pape avoit mandé qu' il vouloit qu' on attendist encores aulcuns jours pour la faire à Pasques Flouries , qu' ilz appellent le dimanche de l' Olyve.
Et vouloit que chascun prince , où elle seroit publiée , et les ambassadeurs qui y seroient portassent ung rameau d' olivier en la main et le dissent signe de paix et alliance ; et que , à ce jour , elle fust publiée en Espaigne et Almaigne.
Et , à Venise , firent ung chemin de boys hors de terre , comme ilz font le jour du Sacre , bien tendu , qui prenoit du palais jusques au bout de la place Sainct Marc.
Et , après la messe , que chanta l' ambassadeur du pape et qui à tout homme donna absolution de peyne et de coulpe qui seroit à la publication , ilz allèrent en procession par ledit chemin , la Seigneurie et ambassadeurs , tous bien vestus ; et plusieurs avoient robbes de veloux cramoisi que la Seigneurie avoit données , au moins les Almans ; et à tous leurs serviteurs robbes neufves , mais elles estoient bien courtes.
Au retour de la procession , se montrèrent grant nombre de mistères et de personnaiges : premier l' Ytallie et , après tous ces roys et princes , et la royne d' Espaigne.
Et , au retour , à une pierre de pourfil , où on y faict les publications , firent publier ladite ligue.
Et y avoit ung ambassadeur du Turc present à une fenestre , caché , et estoit depesché , sauf qu' ilz vouloient qu' il vist ladite feste : et la nuyt vint parler à moy , par le moyen d' ung Grec , et fut bien quatre heures en ma chambre ; et avoit grant envye que son maistre fust nostre amy.
Je fuz convié à ceste feste par deux foiz , mais je m' escusay.
Et demouray en la ville envyron ung moys depuys , aussi bien traicté que devant ; et puys m' en parti , mandé du roy et de leur congié , conduict en bonne seüreté , à leurs despens jusques à Ferrare.
Le duc de Ferrare me vint au devant et deux jours me fist bonne chère et deffroya , et autant messire Jehan de Bentevoille , à Boulongne.
Et de là m' envoyèrent Florentins querir , et allay à Florence pour attendre le roy , de qui je retourneray à parler.
.
