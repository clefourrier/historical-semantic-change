S'ensuyt la vie de madame saincte Bauptheur, royne de France.
Benoist soit Nostre Seigneur qui veult tous hommes saulver et que ung chacung vienne a cougnoissance de verité.
Son non doibt estre glorifié et magniffié en toutes choses  quant des petilz il faict grans ainssi come nous congnoissons en ceste venerable dame madame saincte Bauptheur de laquelle nous celebrons au jour d'uy la feste en grant exultacion.
Ceste dame descendit du noble sang des ductz de Saxone.
Ung jour  ainssi qu'elle fuct saillye de la cité et que elle ce spacioit au pres de la mer, les Sarrazins d'oultre mer la prindrent et la menerent aulx partiez de Sirie, mais aprés aulcung temps fuct racheptee a force d'argent et ramenee en France par le gouverneur du palays imperial nommé Archenoald, ou elle ce maintint cy honnestement que elle plaisoit tant audict prince que a tous ses mynistres.
Elle estoit debonnayre de courage, humble, sage, pudicque, sobre, ne voullant mal a nul.
Elle n'estoit pas legiere en parolle ne presumptueuse, mais moderoit  toutes sez oeuvres par honneste engin demonstrant bien en toutes choses estre descendue de la noble lignee   royalle, car elle estoit fille de Florida, roy de Colongne.
Elle estoit belle a merveilles, ayant tousjours le visaige joyeulx, pesante et grave en cheminant.
Elle fuct cy agreable au devantdict prince par ses bonnes oeuvres que il l'ayma plus et prisa que toutes lez aultres gentilz fames qui estoient entour luy.
Pourquoy il luy establit que chacune nuyt, quant il se coucheroit, elle le servit de vin, ce qu'elle fict moult proprement come tres honneste bouteilliere, de laquelle dignité ne s'en esleva nullement mais plus en fuct humble, obediante et amyable a toutes ses compaignes.
Elle portoit a toutes ses esneez telle reverance que elle mesme lez deschosoit  et nectoyoit leurs soulliers a ces mains et leur aportoyt de l'eaue et leur lavoit leurs piedz et nectoyoit leurs robes et tout ce faisoit de bon coeur sans murmure.
Par sa noble conversacion toutes ses compaignes la louoyent et aymoient et tant acreut sa bonne renommee que, quant la femme du devantdict Archenoald fuct trespacee de ce ciecle, il voullut joindre a luy l'honneste vierge Bauptheur par mariage.
Laquelle, enlumynee de la grace divine, ce retira sougneusement de ces regardz et ce cacha secrettement come saige pucelle en ung anglet de la maison et mist sur elle de vielz drappeaulx tellement que nul n'ust cuydé que aulcung ce peust la reposer.
Et puis par aulcungs ans s'en alla en ung armytage, car come prudente  vierge fuyoit les vainctz honneurs et aymoyt humilité et chasteté et desiroit tousjours eschever humain delict   ad ce que servit parvenir a son espoulx celeste.
Et elle quise ne fut trouvee jusquez ad ce que une aultre fut conjoincte audict prince par mariage.
On peult croyre que tout ce fut faict par la voulenté divine qui vouloit qu'elle qui avoit eschevé les nopces du prince print en mariage Clovys, filz du bon roy Dangobert, ad ce que de celle qui estoit extraicte de royalle lignee que royalle lignee en yssit.
Elle obtint si grant grace de Dieu que nul n'avoit riens affaire a elle qui ne l'aymast de tout son coeur.
Elle obeyssoit au roy come a son seigneur, aulx princes ce monstroit comme mere, aulx prebstres come fille,  aux jeunes et adolescens come piteuse norrice.
Elle estoit amyable a tous en aymant les prebstres come sez peres, lez moynes come sez freres, lez povres come ses domestiques, lez pelerins come sez enfant pensant que elle mesmes avoyt esté estrange.
Elle soustenoit lez veufves et orphelins et aydoit a tous indigens.
Elle portoit honneur aulx princes et obtemperoit voulentiers a leur conseil.
Et tousjours estoit en prieres vers le roy pour lez eglises et pour lez povres, car, combien qu'elle fut en habit seculier, desiroit de tout son coeur servir a Dieu.
Et ce recommandoit continuellement avecquez lermes a Jhesu Crist, roy celeste, lequel selon sa foy et devocion luy bailla ung sainct abbé, nommé Genesius, pour luy ayder a parfaire ce que avoit consceu  en sa pancee, lequel estoit demourant en la court, puys aprés fut ordonné evesque de Lyon.
Par lez mains de ce sainct abbé paissoit lez povres, vestoit de vestemens lez nudz et   ordonnoit sougneusement de ensepvelir lez mors.
Elle envoyoit par yceluy aux abbayez de religieulx et vierges sacreez grant cantité d'or et d'argent.
Advint que le roy Clovys et la royne furent tant ensemble qu'ilz eurent deulx enfans.
Si vint en voulenté au roy d'aller en pelerinage en la terre d'oultre mer et cela sa pancee a la royne tant que elle mesmes s'aparceut qu'il estoit tourmenté en son coeur d'aulcune chose secrette qu'elle ne savoit.
Advint ung jour qu'elle ce mist a le arresonner par telles parolles :  « Tres cher amy, avez vous point ouy une parolle que saige Salon dict que  tant que le coeur de l'espoulx se fie en sa loyalle espouse, de tant sera plus ayse, ne de riens n'aura souffrette.
Sire, vous me deussiez avoir piessa descouvert la chose dont je vous voix si pensif et si tourmenté en vostre coeur.
Tres cher sire, descouvrés le moy tout surement, car sachés certaynement que, ce c'est bien, je le parferay et y adjouteray a mon povoir aulcune chose de bonté. »  Quant le debonnayre roy Clovys eust ouy le bon admonnestement de la saincte royne, en eut grant joye en son coeur et luy descouvrit tout en apart le proposement du devantdit pelerinage et quant il eut tout descouvert son conseil, elle tendit lez mains vers le ciel et dict :  « Sire Dieu, vostre non soit benoist.
Ceulx et celles qui ont  bone esperance en vous et perceverent viennent a perfection.
Sire, vous plaise par vostre misericorde octroyer a vostre serviteur perseverance en son bon propoz et qu'il puisse mectre en effect ce qu'il a encommencé en sa pancee. »   Ne demoura guieres aprés ses choses que le roy par le conseil de la saincte royne sa fame fist assembler tous lez princes et lez barons de sa terre pour disposer au regime et gouvernement du royaulme de France tant qu'il fust revenu de son pelerinage.
Lez barons regarderent et considererent la fragilité de humaine nature et doubtoient moult qu'il ne revint jamés et vindrent tous ensamble au roy et luy prierent moult doulcement qu'il couronnast son  aisné filz a roy affin qu'il gardast la terre et le royaulme par le bon conseil de la royne sa mere.
Le roy vit bien que tout le commung consentement estoit ad ce accordé, si en fit toute leur voulenté a leur priere, puys ne demoura guieres qu'il ne ce mist en la voye et entreprint le hault pelerinage qu'il avoit tant desiré.
Quant la royne eust son tres cher seigneur convoyé et prins congé de luy en plorant, elle recommanda a Dieu son ame et son corps.
Puis s'en retourna avecquez sez enfans et ce recommanda en la garde de Nostre Seigneur et demoura royne.
Et abandonna son coeur et son corps et sa substance en aulmosnes, en jeusnes et en oraysons vers Nostre Seigneur et faisoit prieres pour la paix du royaulme et pour la stabilité de saincte esglise et pour le salut de son mary et de tous ses enfans.
Le jeusne roy son filz,  duquel le non est mys en oubly, regna ainssi grant piesse et tint moult en paix le royaulme par le conseil de la bone et saincte royne madame saincte Bauptheur sa mere, de laquelle il faisoit la voulenté.
Et la saincte royne avoit moult grant   joye en son coeur de la paix du royaulme et de la prosperité de sez enfans.
Mais il n'avyent pas souvant en ce monde que grande prosperité dure longuement que aulcune tristesse ne c'y entremesle.
Ainssi avint que, par l'amonnestement de nostre encien ennemy, son encien filz qui tenoit le royaulme cheut en si grant orgueil que le conseil de sa saincte mere la royne qu'il avoit par avant creu et gardé il desprisa en telle maniere que, toutes les choses qu'elle disposoit estre faictes, il faisoit le contraire et tant admonnesta son frere myneur qui encores ce te noit au conseil de sa mere qu'il le fict accorder a sa voulenté.
Aprés ces choses fuct la royne departie du conseil du royaulme et du conseil de sez enfans semblablement, si estoit elle tousjours continuellement en orayson, prieres et aulmosmes et prioit Nostre Seigneur pour la paix du royaulme et pour le salut de sez enffans et pour la revenue du roy son seigneur et sur toutes aultres choses pour la stabilité de nostre mere saincte esglise.
Le bon roy Clovys, pour acomplir la sentence de l'evangille qui dict :  « Qui ne prant la croix et ne me ensuyt, il ne peult estre mon disciple » , il habandonna son royaulme temporel.
Et fict tant par ses journees qu'il vint en la terre de promission et fict son pelerinage au sainct sepulcre en moult grant devocion et puys demoura en la terre et ce mist a son povoir au sainct servyce de Nostre Seigneur.
Ung jour advint que la noble  chevallerie du roy luy parla du gouvernement du royaulme de France, lequel il avoit laissé, et avec ce     le bon roy eut souvenance de la royne sa femme et de ces enfans et de ce eut grant pitié au coeur.
Et ainssi qu'il pensoit et deliberoit en son entendement quelle chose il feroit : ou se il demoureroit la ou il estoit au servyce de Nostre Seigneur ou ce il retourneroit en son royaulme, vint a luy ung Françoys qui venoit tout droit de France qui luy dict tout par ordre comment sez enfans estoient rebellez a la royne sa fame.
Quant il eut sa rayson contee devant le roy et devant lez aultres Francoys qui la estoient, si en fuct le roy moult durement couroucé et troublé en son courage et tous ceulx qui estoient avecques luy.
En aprés a l'occasion desdictes nouvelles, le bon roy Clovys ce separa de sa chevallerie et de sez gens  et entra en ung lieu solitaire et commença a gemir et plorer a l'occasion de la dureté et tribulacion qu'il pensoit bien que la bonne royne sa femme souffroit, aussi a cause de la follie de sez enfans, si delibera et advisa en son entendement que, avecquez l'ayde de Dieu, il retourneroit en France tant pour reconforter la royne que aussi pour corriger l'erreur de sez enfans.
Et tout ce il signiffia a sez chevaliers et subjectz et commenda preparer pour retourner.
Mais pour ce qu'il ne vouloit pas que ceulx du pays, la ou il estoit, eussent soupeçon sur luy qu'i s'en allast pour et a cause d'aulcune maulvaise chose, fist assembler tous lez plus grandz signeurs de la terre et leur compta tout ce qui estoit advenu en son pays et en son royaulme depuys qu'il estoit parti.
Et alors, quant ilz ouyrent le meschef qui estoit advenu en son royaulme, le prierent tous ensemble   qu'il s'en retournast au plus tost  qu'il pourroit pour oster sa fame de tristesse et de langueur et pour oster sez enfans de l'erreur ou ilz estoient et de la desloyauté, car ilz doubtoient, ce il ne retournoit hastivement, que la malice de sez enfans ne multipliast tant qu'ilz prochassacent en aulcune maniere secours ou ayde des mescreans qui estoient entour le royaulme.
Quant le roy fut en telle maniere enseigné, admonnesté et deprié des grans et saiges de la terre, visita le plus hastivement qu'il peut lez sainctz lieulx et pelerinages que Nostre Seigneur avoit sanctifié pour la presence de son humanité et y donna de moult riches dons et ce mist a retourner a son royaulme, luy et ceulx qui estoient avecquez luy.
Et renommee et nouvellez qui tost coururent furent a sez enfans que leur pere le roy revenoit de son pelerinage.
Et quant ilz ouyrent et sceurent vrayement qu'il aprochoit, ilz ce pourpencerent qu'ilz yroyent au devant de luy  et que ilz luy cryeroient mercy de ce qu'ilz avoient mesprins envers luy et envers leur mere ou ilz luy deffendroient l'entree dedans le royaulme.
De sez deulx, ilz eslurent le maulvaix par l'admonnestement du diable qui en telle maniere lez avoit gouvernez et mys en si grant orgueil jusquez a vouloir contredire a leur pere l'entree de sa terre.
Lors assemblerent tous lez gens d'armes qu'ilz peurent et garnirent lez citez et les chateaulx.
Les Françoys     furent tous avecquez eulx : les ungs a force, lez aultres pour lez grans dons qu'ilz leur dounoyent.
Quant ilz eurent assemblé a leur povoir tous ceulx de France et leurs voysins et tous lez estranges qu'ilz povoient assembler, si allerent contre leur pere et emplirent tout le pays par lequel ilz pensoient qu'il deust venir.
Quant la royne Bauptheur eut ouy vrayes nouvelles de la venue de son seigneur, en rendit graces a Nostre Seigneur et en eut grant joye et mesmement pour ce qu'elle croyoit bien que, avecquez l'ayde de Dieu, elle mectroyt le royaulme en paix, lequel estoit si troublé.
Lors print messagiers certains et lez envoya vers son seigneur et luy manda en briefves parolles coumant sez enffans ce estoient maintenuz et gouvernez et aussi comment ilz avoient assemblé grant armee de gens d'armes pour luy contredire l'entree en son royaulme et en sa terre.
Adonc le roy receut moult joyeusement lez messagiers de sa fame la royne Bauptheur et moult enquist diligemment l'estat de la royne et de sez enffans et du royaulme.
Et puys, quant il eut consideré en luy mesmes l'orgueil de sez enffans et comment ilz avoient mys gens d'armes es citez, villez et chasteaulx et comme avoient commandé que portz et passages fussent gardez et deffendus, si en fuct le roy moult desplaisant et tormenté en  son courage et appela tout son conseil et demanda quelle chose estoit bonne de faire.
Le conseil du roy   ensemblé delibera par bone et saige deliberacion l'orgueil et presumption desdictz enffans et aussi le grant trouble et division du royaulme.
Lesdictez choses considerees, ledict conseil dict au roy qu'il mist tout en la main de Nostre Seigneur et que c'est celuy qui ne fault jamés a ceulx qui ont toute leur esperance en luy.
Le roy ce tint en leur conseil et mist toute son esperance au roy dez roys et creut certainement qu'il recouvreroit tout son royaulme par la puissance de Dieu seullement et si eut moult grant confidence es oraysons de la bone royne, madame saincte Bauptheur sa fame, et qu'ilz luy ayderoient moult a parvenir a ce que son coeur desiroit.
Et pour ce qu'il ne semblast qu'il vousit sez enffans vaincre par orgueil et par bobance, envoya a sez enffans messagiers et leur manda moult debonnayrement que pour la pitié et amour que enffans doibvent avoir a pere et a mere et aussi  semblablement pour ce qu'ilz en pourroient avoir reprouche a tousjours qu'ilz se repantissent de leur follie et qu'ilz le receussent en son royaulme come enfans doibvent recepvoir leur pere.
Et affin qu'ilz n'eussent paour de venir luy cryer mercy, leur manda que ce n'est pas merveille ce on se mesprant, mais c'est merveilles quant de son meffaict on ne ce veult repentir.
Quant lez messagiers eurent faict leur message aux enffans du roy, tout ainssi que le serpent estoupe sez oreillez que l'enchanteur ne   le puisse enchanter, aussi estouperent ilz leurs oreillez et leur c'ur contre le debonnayre mandement et humble priere de leur pere et respondirent soudainement et tout sans conseil que ilz n'avoient point de pere et que ja la couronne ne leur seroit tollue ne ostee, se par force ou armes n'estoit.
Nulle aultre amour ne nulle bonté lez messagiers ne peurent trouver es  enfans.
Touteffoys au departir lesdictz messagiers demanderent auxdictz enfans quelle responce ilz pourroient faire et dire a leur pere le roy.
Pour conclusion ilz n'en vouloient ouyr parler, mais a grant paine ce departirent et a grant peril et dangier de leurs vies sans quelque esperance de paix et quant le roy ceut la venue d'iceulx messagiers, vint a l'encontre d'eulx et leur pria que ilz ne celassent riens de la responce que leur avoient faicte lez enfans et ce ilz le laisseroient entrer en son royaulme.
Les messagiers respondirent que ilz ne cuydoient pas que en tous lez gens du monde y eut si grant orgueil come ilz avoient trouvé en sez enfans la et que il ne s'en faillict guieres qu'ilz ne lez fissent destruyre de corps et luy dirent qu'ilz avoient grande armee que, pour quelque puissance qu'il pult avoir, il ne lez pourroit mectre en subjection et que nulle paix ne misericorde ne pourroit trouver en eulx, se Nostre Seigneur  ne faisoit evident miracle.
Quant le roy Clovis ouyt sez choses, appella tous ceulx de son conseil et leur dict :  « Il me semble que tout nostre secours et ayde gist   en la main de Nostre Seigneur.
Or soyons doncquez tous assurez et mectons nostre esperance en luy et n'ayons nulle fiance en nous mesmes, car puis que nostre entreprinse est droicte et juste et nous la mectons du tout sur luy qui est tout puissant et droit.
Il ne fict aulcung tort a nully, il nous donnera sans doubte nostre droict.
Or lez allons doncquez tout seurement assaillir et combaptre et sachés tout certainement que vous varrés que ce ilz estoient assez plus de gens que nous qu'ilz ne pourroient resister a Nostre Seigneur qui bataillera contre eulx et sera pour nous et gaignera la bataille. »  Ceulx qui estoient avecquez le roy n'oserent oncquez desdire son conseil, mais ce seignerent tous du signe de la croix au saulveur du monde et s'en armerent et ce mirent avecquez le roy Clovis et allerent en bataille contre leurs ennemys, mais premierement le roy envoya messagiers vers la royne sa femme et luy fist assavoir le jour de la bataille et luy manda et pria tant qu'il peult  qu'elle lez secoureut ad ce jour de tous ceulx qu'elle pourroit prouchasser.
Et sur toutes chosez luy prioit humblement qu'elle fist larges aulmosnes et qu'elle priast Nostre Seigneur qu'i luy pleut de sa grace disposer du discort qui estoit entre le pere et les enfans que ce fuct au bien de l'ugne et de l'aultre partie soubz la grande misericorde de Dieu.
La bonne royne Bauptheur obeist du tout en tout aux prieres de son mary.
Le roy aprocha pres du lieu ou estoient ses enfans et entra en son royaulme et en sa terre et ordonna ung chastel estre faict en une partie de son royaulme.
Les enfans qui sez choses ouyrent assemblerent a leur povoir tous ceulx qu'ilz purent et firent ung grant cry et une grant noise et vindrent moult orguilleusement contre leur pere et l'asaillirent et ceulx qui estoient en son ayde.
Le roy qui moult estoit humble en coeur tres asprement ce mist en armes et batailla si vertueusement et de si grant coeur et nonobstant que ilz ne fussent que une petite cantité de gens au regart dez aultres, ilz mirent lez plus vaillans en fuytte.
Quant lez enfans virent que ceulx  en qui avoient leur fience s'en estoient fouys, si eurent grant paour et craignoient qu'ilz ne cheussent aux mains de leur pere et en sez liens.
Touteffoys ne demeurerent guieres qu'ilz ne fussent prins et quant la bataille fut partie et on eut admené lez deulx enfans devant leur pere, le roy commanda qu'ilz fussent liez.
Et puys le roy se departit de ce lieu et s'en vint en France et par tout ou il venoit on luy rendoit lez clefz dez citéz, des villes et des chasteaulx a sa voulenté, lesquellez on avoit garniez pour resister contre luy.
Nul ne pourroit raconter la grant joye que avoit la saincte royne Bauptheur, quant elle sceut les nouvelles.
Elle se mist a venir a l'encontre de son mary et qui pouroit racompter la grant joye que le roy et la royne eurent, quant ilz virent l'ung l'autre ?     Le roy ne sejourna guieres qu'il ne demandast lez sages de son royaulme pour juger sez enfans pour ce qu'ilz avoient commys selon ce que dict l'escripture :  « Filz des hommes, jugés droit » , et leur demanda quel conseil ilz donneroient.
Ceulx furent moult esbays et ne savoient que respondre au roy fors qu'ilz dirent pour soy excuser   que lez plus grans barons et lez plus grans de France n'y estoient pas et que sans eulx n'en feroient pas jugement.
Quant le roy qui moult desiroit ouyr le jugement et la responce des saiges de son royaulme vit qu'ilz ne vouloient faire jugement de sez enfans, fist assembler tout le menu conseil de France et leur dict tout ce qu'il avoit faict aulx aultres.
Si furent moult longuement a conseil ensemble et a la fin s'accorderent et dirent :  « Comment mectrons nous jugement sur royalle lignee et condampnerions.
Cela jamés ne nous adviengne ! »  Adoncques vindrent devant le roy et la royne et dirent :  « Saulve la grace du roy et son commendement, nous ne presumons pas de asseoir jugement sur royalle lignee ne sur noz seigneurs mesmes.
Homme mortel ne peult ne ne doibt juger de ce, sinon vous mesmes deulx seullement. »  Quant la saincte royne ouyt que lez barons et seigneurs n'en voullurent juger, si dict devant tous ceulx qui y estoient :  « Il couvient que chacung porte la paine de son peché, soit en ce monde cy ou en l'autre.
Et pour ce que les paines de ce monde sont plus petites que cellez de l'autre et aussy affin que lez aultres filz de roy y prenent  exemple et ce chastient de vouloir entreprandre si grant crime contre pere et mere, moy mesmes feray le jugement de mes enfans.
Pour ce qu'ilz vouloient tenir le royaulme a force contre leur pere et mere et pour ce mesmes qu'ilz renioient leur pere, oyans tous, moy juge, ilz perdront a tousjours l'eritage tel comme ilz debvroient avoir au royaulme et pour ce qu'ilz porterent armes contre leur pere, je juge qu'ilz perdront la force et la vertu du corps. »  Le roy Clovis s'accorda au jugement de la saincte royne.
La royne fict tantost admener devant elle ses deulz enfans et leur fict cuyre les jarretz devant tous ceulx qui la estoient.
Les Françoys qui veoient ces choses dirent les ungs aux aultres par grande admiracion :  « He ! Que le coeur du roy Nostre Sire est endurcy depuys qu'il ce partit de nostre  pays ! Comme peult il endurer que ses filz soient ainssi pugnys durement devant luy ? »  Puys en aprés fut le roy si redoubté en France que oncquez puys nul ne fut si hardy qui de riens osast mesprandre vers luy.
Les enfans qui eurent receu celle sentence par le jugement de leur mere la royne la soustindrent en bonne passience et regarderent et considererent qu'ilz l'avoient bien desservy, car il ne tint pas a eulx qu'ilz n'avoient leur pere faict mourir et occis.
Ilz prierent Nostre Seigneur moult devostement que, a cause de ce peché, ilz ne fussent pas dampnés eternellement et abandonnerent leur coeur et leur corps au service de leur createur en vigilles, en oraisons, en aulmosnes et en moult de manieres de abstinences de leur corps.
En telle maniere demeurerent en la maison de leur pere.
Le roy qui regardoit ses enfans que nulle foys ne se levoient mais tousjours se seoient en eut pitié au coeur.
Et ung jour vint a la royne  et luy descouvrit en disant :  « Haa ! Dame, comment pourrions nous veoir toute nostre vie ne endurer la tribulacion de noz enfans ? Et d'aultre part comment endurerons nous que nous les separons et ostons d'avecquez nous et que nous ne les voyons jamés ? »  Quant la royne eut aperceu la bonté et pitié de son seigneur et la naturelle amour dont il aymoit ses enfans, commensa a le reconforter et dict :  « Benoist soit Nostre Seigneur, le Dieu d'Israel, qui visita et rachepta son peuple et que le grant orgueil de noz enfans a mys a si grand humilité et leur a donné coeur et voulenté de le servyr.
Tres doulx sire, confortés vous de voz enfans, car sachés certainement que ne demourerons guieres que Nostre Seigneur ne nous demonstre ce qui luy plaist qu'il en soit faict. »  Aprés ses choses fut celle saincte royne en continuelle orayson envers Nostre Seigneur que par sa saincte misericorde il leur demonstrast quelle chose il luy plairoit qu'ilz fissent de leurs enfans.
Ne demoura guieres aprés ces choses  que la royne ne vint a ses enfans et parla a eulx en ceste maniere :  « Haa ! Comme est doulx le   Dieu d'Israel a ceulx qui ont le coeur droict et bon envers luy.
Sa sapience et bonté est infinie et ne pourroit estre nombree.
Mes enfans, vous voyés et cougnoissés que l'orgueil desmesuré, la follie et presumption que avés eue contre vostre pere et mere est cheutte en humilité par sa grand sapience et misericorde et debvez savoir que Nostre Seigneur tousjours juge droit.
Et sachés que il ne vous a pas donné ce jugement pour vostre mal, mais pour le salut de voz ames.
Reconfortés vous et mectés vostre esperance en Dieu qui dict en ceste maniere : ? Je ne suys pas venu en ce monde pour apeller les justes a penitence, mais pour les pecheurs.
? »  Quant les enfans ouyrent le debonnaire admonnestement de leur mere, voyant et considerant qu'ilz avoient si griefvement failly, si s'enclinerent vers Nostre Seigneur et de bon coeur  par elevation d'entendement et de pancee luy prierent doulcement qu'i luy plust pardonner le peché qu'ilz avoient commys et perpetré contre luy, contre leur pere et leur mere.
Et en priant Dieu esleverent leurs mains vers le ciel en disant :  « Sire Dieu qui estes destructeur des orgueilleux et eslevez les humbles et confortés les povres, conseillés les desconfortez et estes pere de pitié et misericorde, vostre non soit benoist par tous les siecles des siecles.
Nous croyons certainement que pour ce vous nous avez osté la force et vertu du corps affin que les ames vous puissent servir a leur voulenté, car myeulx nous vault aller humblez en paradis sans estre tourmentés que estre orgueilleux et finablement estre en enfer dampnés. »   Et quant les enfans eurent aperceu par les parolles de la royne que le roy avoit eu compassion de eulx, en furent moult couroucés en leur coeur et moult desiroient estre eslongnés de leur pere  affin qu'il ne eust pas si grant pitié et compassion de eulx.
Lors prierent moult leur saincte mere pour l'amour de Jhesu Christ que elle ne print pas garde a leur follie, mais les conseillast qu'ilz fussent mys en religion loing de leur pere ou ilz pussent faire aulcune penitence de leurs pechés pour estre dignes et plaisans a Nostre Seigneur.
Quant la royne ouyt la repantence de ses enffans tant louable a Dieu et aux hommes, si en rendit graces a Nostre Seigneur et dict :  « Sire Dieu, je vous rens graces et mercys que n'avez desprisé mes prieres et que avez tourné mon couroulx en joye. »  Adoncques s'en retourna vers ses enfans et leur dict :  « Mes enfans, confortés vous en Nostre Seigneur et luy donnés voz coeurs et voz corps en vigilles, oraisons et aultres oeuvres de penitence affin que puissiez avoir le bien et heritage que Dieu a preparé a ses amys.
Il dict :  ? Je suys commencement et fin ?, et pour tant le bien qu'il a commencé en vous par sa sainte grace, le veille parfaire. »  Aprés ce partit la saincte royne de ses enffans et vint moult joyeusement au roy Clovys son seigneur et luy compta tout par ordre ce qu'elle avoit trouvé en ses enfans.
Quant le roy sceut la loyalle repentence que les enfans avoient, dict :  « Tout ce est avenu par la grace et misericorde de Dieu.
Il est droict que nous obeissions a leur voulenté.
Regardons et advisons ung lieu convenable ou ilz puissent resider et demeurer et la ou ilz puissent rendre a Dieu ce qu'ilz ont voué et promys. »  La royne qui moult estoit prompte d'acomplir les commendemens du roy luy respondit et dict :  « Le lieu de leur habitation n'est mye a eulx a querir, mais apartient seullement a la providence Nostre Seigneur, lequel leur a donné coeur et corps pour le servir et pour ce a luy est de leur pourveoir de lieu.
Pour ce,  tres cher sire, il seroit convenable que leur fissiés faire une nef en Sayne si bone et si grande que leur vivre et leur vesture puisse estre avecquez eulx et puys les deulx enfans ce mectront dedans et ung servyteur qui les servyra.
Et quant Nostre Seigneur les avra conduys ou son plaisir sera, le serviteur reviendra et nous dira le pays et le lieu de leur habitacion. »  Quant le roy ouyt le conseil de sa femme, luy respondit et dict :  «  Saincte royne, j'entens bien et voy que ce conseil ne vient point de vous, mais de l'ordonnance et pourveance de Dieu qui dict par la bouche du prophette : ? Ouvre la bouche et je parleray.
? Et en aultre lieu il est escript que toute sapience vient de Dieu.
Pourtant je més d'ores enn avant toute l'affaire de noz enfans en ta main et t'en baille la     disposicion du tout en tout et que tu en ordonnes au conseil et a la  voulenté de Dieu ce que verras qui apartiendra au salut  de leurs ames. »  Si tost que la saincte royne eut le congé, manda les ouvriers et leur devisa la nef et ilz la firent incontinent ainssi que la royne l'avoit devisee et y firent chambrettes et habitacions telles comme ilz leur couvenoient pour eulx et pour leur choses.
Quant la nef fuct toute preste et appareillee et les enfans y durent entrer, regarderent vers le ciel par elevation de cueur et de pancee et dirent :  « Sire, toutes voz voyes sont verité et misericorde, vostre chemin est en l'eaue comme en terre. »  Et ainssi entrerent en la nef sans aultre compagnie fors seullement d'ung serviteur que la royne leur avoit baillé pour les servyr.
Il y avoit illecquez moult de peuple assemblé pour regarder ses choses et quant ilz virent que les enfans faisoient si joyeuse chere en entrant en la nef, commencerent tous a pleurer de pitié et dirent :  « Nul ne doibt doubter que ses choses ne viennent de Nostre Seigneur.
Car comment ce pourroit faire que ses enfans s'en  allassent hors du royaulme leur pere et delaissassent tous leurs parens, se Nostre Seigneur ne leur faisoit faire ? Mais sans faulte ilz obeissent du tout a la sentence de l'evangille qui dict : ? Qui ne delesse son pere et sa mere et tout ce qu'il a pour l'amour de moy ne peult estre mon disciple.
? »   En ceste maniere delesserent le royaulme de France et s'en allerent contreval Sayne, non mye a force d'avirons et non mye par le conduit de nully qui les conduysast fors que Nostre Seigneur tant seullement qui en peu de temps leur fist la terre tant eslongner qu'ilz vindrent en Normendie et illecques prindrent port par la voulenté de Nostre Seigneur en ung lieu qui estoit environné de grandes montaignes plaines de fosses et de roches.
Pres de la ou la nef estoit et la ou elle avoit prins port, avoit ung lieu que ceulx du pays appelloient Gemme, ou ung sainct homme demouroit qui avoit non Phillebert et tenoit illecques l'ordre et la reigle, luy et ung aultre moyne.
Il advint que ce sainct homme vint vers le fleuve de Sayne et quant ilz l'eurent aperceu, ce esmerveillerent moult  commant ilz habitoient illecques en cy saulvage lieu.
Et quant le sainct homme ce fuct aproché de la nef et il eust aperceu qu'elle n'estoit arrivee en ce lieu par aulcung moyen sinon par la grace de Dieu et eut veu les enfans qui si richement estoient habillez, il pença bien qu'ilz estoient de moult hault lieu et de grant lignage et que Nostre Seigneur les avoit illecques admenez et que il les vouloit avoir en son service.
Adoncquez s'aprocha des enfans et les salua moult honorablement et debonnairement et les enquist de quelle terre ilz estoient.
Les enfans virent et aparceurent qu'il parloit moult doulcement et religieusement     et estoit de moult belle contenance, luy descouvrirent l'aventure de toutes leurs choses qu'il leur avoit enquises et puys luy prierent pour l'amour de Dieu qu'il leur donnast conseil sur les choses qu'il avoit ouyes qui fuct a l'honneur de Dieu et au salut de leurs ames.
Adoncquez les mena le sainct homme en son habitacion ou il y avoit ung moustier de monseigneur sainct Pierre, le prince des apostres et leur dict :  « Nostre Seigneur a au jour d'huy rejouy mon coeur de vostre venue.
Or vous rejouyssez avecquez moy en la craincte et amour de Nostre Seigneur ! Car l'escripture dict que ceulx qui doubtent Nostre Seigneur et l'ayment en bonne verité, ilz n'ont deffaulte de quelque chose. »  Les enfans demourerent avecquez le sainct homme a qui obeyrent toute leur vie come a pere en vraye humilité et en vraye subjection au service et en l'amour de celuy mesmes qui dict :  « Mon service est souef et ma charge est legere. »  Les enfans envoyerent leur serviteur au roy Clovis leur pere et a la royne leur mere qui leur racompta toutes les choses par ordre, lesquellez par la providence divine estoient advenues a leurs enfans depuys leur departement.
Quant le roy et la royne ouyrent la grand passience et aussi la bone voulenté, laquelle ilz avoient a bien parseverer, eurent grant joye en leur cueur et en rendirent graces a Nostre Seigneur et dirent :  « Sire Dieu, vostre non   soit honoré que nulle foys ne mectés les vostres povres en oubly ne ne laissés leur esperance perir et dictes que bien eureulx sont les povres d'esperit,  car le royaulme du ciel est leur. »  Ne demoura guieres aprés ses choses que le roy et la royne vindrent au lieu ou estoient leurs enfans pour visiter ledict lieu.
Et pour ce qu'il estoit petit, le firent moult richement ediffier au non de sainct Pierre, en l'honneur duquel le lieu estoit ediffié premierement.
Et quant ilz y eurent mys grant multitude de moynes, enrichirent le lieu et donnerent de grans terres et de grans rentes a l'honneur de Dieu, de leurs enfans et du royaulme de France, duquel ilz estoient par la maniere que dessus est dicte.
Aprés ses choses s'en retournerent le roy et la royne et s'en revindrent en France, louant et gloriffiant Dieu.
Et les deulx enffans demourerent illecquez et percevererent en leur bon propoz et firent en ladicte habitacion bien eureulx service jusquez en la fin de leurs jours qu'ilz trespasserent de ce siecle et que Nostre Seigneur receut les ames en son paradis.
Puys la revenue du roy Clovis  d'oubtre mer, il engendra en la royne sa femme troys filz dont le premier fuct apellé Clotaire, le segond Childeric et le tiers Thaolderich.
Et puys par la voulenté de Nostre Seigneur entra en la commugne voye de humaine nature et trespassa de ce siecle le xviije an de son regne.
Aprés la mort du roy Clovys demeurerent les enfans avecquez la saincte royne leur mere et fuct Clotaire couronné roy et receu au royaulme et le tint     mout en bone paix par l'ayde et conseil de sa saincte mere, la royne Bauptheur, et aussi par le conseil de plusieurs preudhommes du royaulme comme estoit Chrodebert evesque de Paris et le mareschal de France.
En ce temps advint par le pourchas de la royne Bauptheur que ceulx d'Ostraise furent accordés aux Françoys en telle maniere que Childeric, le frere de Clotaire, fut receu a roy en Astraise.
Puys en avant furent les Françoys et les Bourguignons ainssi comme tout ung.
Et nous croyons que ses troys terres furent accordees - Austraise, France et  Bourgongne - par les merites et intercessions madame saincte Bauptheur.
En ce temps estoit bien encores abaissee nostre mere saincte esglise a cause de heresie, car a paine povoit avoir aulcun bienfice, se il ne l'achetoit, mais celle maulvaise coustume fut abatue en yceluy temps par le moyen de madame saincte Bauptheur et des prelatz de saincte esglise et fuct deffendu en general que nul ne fuct si hardy de prandre ne donner aulcune chose pour avoir bienfice en saincte esglise.
On ne pourroit raconter les dons qu'elle faisoit aux religions ; elle leur donnoit les maisons, rentes et usaiges en ses forectz pour ardoir et pour faire les maisons et estoit son courage si desirant de donner que chose qu'elle donnast ne luy povoit souffire, mais luy estoit advis que tout ce qu'elle faisoit luy estoit come neant, si elle mesmes ne fondoit les maisons de religion, dont il advint que elle fonda une abbaye de religieuses que on appelle Chelles saincte Bauptheur en l'evesché de Paris et est celle abbaye environnee de la riviere de Marne ou elle   donna  plusieurs bones villes, les nons desquellez ne sont pas icy nommez affin qu'il ne ennuye a ceulx qui orront et liront la vie.
Une chose ordonna en ycelle abbaye, laquelle est moult a redoubter et a craindre a ceulx qui la gardent et gouvernent.
Elle fist faire une chartre, laquelle fut scellee des ceaulx de tous ses enfans, en laquelle elle deffent et conjure au non de la trinité et par la paour du redoubtable jour du jugement que nul qui l'abbaye garderoit que de riens que elle y eust lessé et donné en la substantacion des religieuses ne osast aulcune chose oster ne tollir, et ce on le faisoit que on en fut tormenté en enfer avecquez Judas le traictre.
Qui ceste chartre querroit, on la trouveroit encores au tresor de Chelles saincte Bauptheur.
La premiere abbesse qui fut a Chelles, ce fut une noble et vertueuse religieuse qui avoit non Bertille que la royne Bauptheur prochassa de Jouerre.
La bone royne avoit moult grand affection   de y resider et demourer come religieuse toute sa vie et plusieurs grans biens elle fist dont elle ne ce vantoit pas, car les biens que le sainct esperit donne a la personne, on les doibt celler et ne s'en doibt on pas vanter ainssi qu'il est escript, car tous ceulx et celles qui proposent a bien faire, Dieu leur ayde.
Je raconteray encores ung aultre bien que Nostre Seigneur fict par la saincte royne.
Ce fut l'abbaye de Corbie qu'elle fonda en l'evesché d'Amiens et y establit une saincte compagnie de moynes et y mist ung abbé moult sainct homme, nommé Gaudefroy, qu'elle prochassa en l'esglise de Lymoges.
Et ainssi come celle royne avoit ceste esglise faicte et fondee du sien, aussi elle la   fict riche de villes et de rentes et de tout ce qu'il convenoit a ceulx qui servoient Dieu et servyront tant et si longuement que l'esglise durera.
Et oultre plus y donna ung moult precieulx reliquere et tous les biens qu'elle faisoit, elle faisoit de bon cueur et joyeusement jouxte l'escripture qui dict que Nostre Seigneur ayme celuy qui donne   de bon coeur et joyeusement.
En telle maniere acroissoit chacum jour celle precieuse royne ses richesses, et de ses biens temporelz elle acqueroit les spirituelz, lesquelz les larrons ne povoient embler.
Oultre plus, elle ne oublya pas la maison de Fontenelle, mais fict illec moult de biens et en l'esglise de Lymoges elle donna grans dons et es esglises de Bourgongne semblablement.
Aussi elle donna et envoya plusieurs nobles joyaulx et riches choses a l'esglise de Joerre ou elle avoit prinse l'abbesse Bertille et les aultres vierges qu'elle avoit mises a Chelles.
Elle donna la Ville Neufve en Vermandoys et aultres rentes moult grandes a l'eglise madame saincte Fare.
Elle donna une yle avecquez les aultres biens qu'elle faisoit souvant.
Toutes les esglises des religieulx et religieuses de la cité de Paris elle enrichit et donna plusieurs rentes et revenues, plusieurs villes et plusieurs pocessions selon ce qu'elle veoit estre le plus couvenable.
On ne saroit bonnement reciter en particulier les biens qu'elle faisoit aulx esglises de religion et ailleurs.
Oultre  plus, ceste saincte roine faisoit une chose qui ne doibt pas estre oublyee, car a tous les abbez et abbesses, evesquez et a tous aultres seigneurs de saincte esglise qui en son pouvoir estoient, elle prioit et mandoit souvant par lettres qu'ilz missent paine a bien vivre selon Dieu et chastement et qu'ilz vousissent contraindre leurs subjectz semblablement ung chacun selon l'ordre qu'il estoit et qu'ilz vesquissent justement, sainctement et en bone humilité et obedience sans murmure a leurs souverains et prelatz.
Et affin que les prelactz fussent plus enclins de ce faire et de observer et garder son commandement, elle leur donnoit de grans dons et leur faisoit confermer leurs grans privileges scelez de ces sceaulx et de ceulx de ses enfans.
Et encores je reciteray une chose dont elle desservit moult grand loyer envers Nostre Seigneur, car elle deffendit que aulcun crestien ne vendit l'autre ne que nul du royaulme de France fut si hardy qu'il   envoyast aulcun crestien hors du royaulme ne en aultre pays.
Et elle mesmes en rachepta assés, et les ungs en laissa aller franctz et les aultres fist entrer en religion en leur priant et exortans qu'ilz vousissent vivre religieusement.
Et recommandoit sur toutes choses aux prieres d'iceulx l'ame de son seigneur et de ses enfans et la scienne mesmes et aussi recommandoit la paix du royaulme et si instruisoit et   donnoit bone doctrine et bons enseignemens et aussi conseilloit a fuir vaine gloire, car les biens que on faict en ce monde come aumosnes, jeusnes, oraisons, bons enseignemens et bone doctrine donner et bone exemple, bone vie mener et religieuse sans murmure, tout ce on doibt faire pour l'amour de Dieu et non pas pour acquerir la vaine gloire du monde come plusieurs font, lesquelz n'auront point retribution de Dieu, car en ce monde ilz ont voullu avoir leur remuneration, c'est assavoir la louenge du monde.
Madame saincte Bauptheur ne faisoit pas ainssi, mais pour l'amour de Nostre Seigneur, et admounestoit sez subjectz a ainssi faire affin qu'elle fut parsonniere de la clarté de laquelle l'ange parla a Daniel, le prophette, en disant que ceulx qui enseignent lez aultres a bien faire resplendiront plus cler que les estoilles.
Encores donna la saincte royne aux esglises monseigneur sainct Pierre et sainct Pol a Rome moult riches dons et honorables pour l'amour des deulx apostres et semblablement aux reclus et aux aultres povres elle envoyoit souvant larges aumosnes.
Car sa devocion croissoit chacun jour et tousjours prioit Nostre Seigneur qu'i luy envoyast lieu et temps que elle peust estre religieuse en la devantdicte abbaye que elle mesmes avoit fondee.
Mais les plus puissans et ceulx qui estoient premiers au royaulme de France la retindrent moult longuement de ce sainct propoz mesmement pour ce qu'ilz veoient que les religieulx estoient ainssi comme  gouvernés et soustenuz par son tres sainct conseil et pour ce mesmes   que tous l'aymoient de grand amour a cause de sa saincte conversacion.
A grant paine luy eussent ilz souffert entrer en religion se n'eust esté par le moyen d'ung evesque, lequel avoit non Singnevraulx que lez Françoys occirent par leur orgueil.
Mais pour ce que les barons eurent paour que la royne ne lez eut en indignacion et qu'elle ne vousist celle desloyaulté venger, octroyerent ce que par devant n'avoient pas voullu par amour.
Et sans faulte, ilz ne l'octroyerent mye par bon courage, mais pour eschever temporel dommage.
La saincte royne ne prenoit pas garde a leur intencion, car elle conduisoit sa voulenté selon Dieu et non pas selon le conseil de ceulx de ce monde.
Et ne demoura guieres aprés ses choses qu'elle fut amenee par les barons et seigneurs a Chelles, auquel lieu les religieuses la receurent, si comme rayson estoit, moult honorablement.
Et elle rendoit graces a Nostre Seigneur, lequel l'avoit admenee a port de  salut.
Mais l'ennemy de humaine nature qui tousjours est marry du bien et joyeulx du mal prochassa que, quant elle eut esté ung petit en l'abbaye, lez religieuses de leans qu'elle avoit doulcement nourries et instruictes la commencerent a avoir contrecueur et ce efforcerent de luy rendre mal pour bien.
Mais si tost que celle saincte dame s'en apperceut, en print tout le tort sur elle et vint a eulx et leur crya moult humblement     mercy de leur forfaict mesmes et par telle humilité elle accorda et mist en paix et en amour toutes les seurs.
Elle donna si grant exemple de humilité a toutes les aultres que elle mesmes servoit souvant pour sez seurs en la cuysine et faisoit plusieurs services necessaires.
Telle margueritte precieuse qu'elle estoit, nectoyoit lez chambres aysees et en ostoit les ordures a ses propres mains et tout ce faisoit a chere joyeuse et de bon courage pour l'amour de celuy qui dict :  « Je ne suys pas venu pour estre servy, mes pour servir. »  Aulcungs  ne pourroient croyre que cy haulte dame, si noble et si puissante, ce abandonnast a faire cy vil service, se la tres grant amour de Nostre Seigneur ne l'eust incitee ad ce faire.
Elle estoit continuellement en oraison, en pleurs et gemissemens et estoit tellement en cherité abandonnee que elle pleuroit avecquez ceulx qui pleuroient et ce esjouyssoit avecquez ceulx qui se esjouyssoient et mesmement elle prenoit la cure de visiter les povres mallades et lez confortoit.
Et aprés ce qu'elle les avoit sustentez et reconfortés de bons enseignemens pour parvenir a la gloire de paradis, elle lez refectionnoit de la viende corporelle en leur distribuant et donnant leurs necessitez par le consentement de l'abbesse, laquelle tres voulentiers obeissoit a ses prieres, car ellez avoient une mesmes cherité et une mesmes amour en Nostre Seigneur et estoient comme ung corps et une ame.
En aprés commença madame saincte Bauptheur a estre mallade de une maniere de malladie que on appelle tranchesons dedans le corps que lez phisiciens appellent yloas.
Si en fut cy griefvement mallade que, ce n'eust esté l'ayde des phisiciens, elle n'eust pas duré longuement en vie.
Nonobstant elle avoit toute son esperance en Dieu, auquel continuellement elle rendoit graces et mercy dez malladiez et tribulacions qu'il luy donnoit.
Elle ce reconfortoit en Dieu et que, aprés lez tribulacions de ce monde, elle avroit le vray repoz eternel de paradis et estoit toute son estude et entante de donner a ses seurs exemple de pitié, vraye amour de humilité et obedience sans murmure.
Et admounestoit souvant l'abbesse qu'elle tint le roy et lez princes et barons en amour et qu'elle leur escripvit souvant affin que la maison fut gardee et soustenue par leur ayde et conseil et qu'elle ne perdit la bone renommee qu'elle avoit eue.
Oultre plus, luy prioit sur tout rien qu'elle eust pitié des povres et des hostes qui leans demouroient, car come dict l'escripture :  « Ce que vous faictes en ce monde au plus   petit, vous le faictes a Dieu. »  L'abbesse Bertille obeist voulentiers a ses commandemens et a sez saincts admounestemens, non mye tant seullement a la vie saincte Bauptheur, mais tant qu'elle vesquit et tant estoit fichee son amour et son cueur en Nostre Seigneur que la renommee en fut par tout les siecles des siecles.
Quant la fin de madame saincte Bauptheur aprocha, luy fut en une nuyt une vision demonstree en dormant moult belle et moult couvenable en guerdon de sa desserte, car il luy fut advis qu'elle veoit en ung moustier devant l'hostel Nostre Dame une eschelle dressee dont la haultesse touchoit jusquez au ciel, et si luy fuct advis que elle mesmes montoit par celle eschelle en la compagnie des anges Nostre Seigneur qui a moult grand joye la conduysoient vers le ciel.
L'eschelle qui en vision luy fut monstree, c'est l'eschelle que elle mesmes avoit dressee au ciel par les bonnes oeuvres qu'elle avoit faictes en  ceste vie mortelle.
En ceste eschelle estoient eschellons de sept manieres dont la sinifience est moult prouffitable a tous ceulx qui veulent monter au ciel.
La premiere maniere d'eschellons signiffie le premier commandement de bien faire que checung et chescune doibt avoir que on ne perde le royaulme de paradis et acquiere enfer.
La segonde maniere signiffie la doulleur que ung chacun doibt avoir de ses pechez et des pechés d'aultruy.
La tierce maniere est cougnoissance de bien et de mal.
La quarte est force que on doibt avoir a resister contre peché de peur que on ne soit vaincu.
La quinte est bon conseil, lequel on doibt querir et demander en toutes ses affaires a bones et sainctez gens.
La vje est entendement, c'est assavoir entendre ce le conseil est bon ou maulvaix.
La vije est sapience, seureté et bone saveur de savoir bien faire.
Telz eschellons avoit ceste saincte dame bien euree faictz toute sa vie et ceste  eschelle qui vers la fin luy fut monstree et ce   qui luy fut advis qu'elle fut menee et conduicte contremont l'eschelle par lez anges Nostre Seigneur, ce fut a bon droict, car l'eschelle laquelle estoit fichee et les eschellons, ce signifioit passience et humilité qu'elle avoit eu toute sa vie.
Quant elle fut esveillee et elle eut en son cueur recordee la vision que elle avoit veue, sceut vrayement que elle trespasseroit de ce siecle et descouvrit la vision a aulcunes de ses seurs, mais elle leur deffendit qu'elles n'en dissent riens a l'abbesse ne aux aultres seurs tant qu'elle fut trespassee pour ce qu'elle ne vouloit pas qu'ellez fussent tristes et couroucees de sa mort.
Puys de la en avant fut plaine de grant joye et plus abandonnee a diverses manieres de penitence que n'avoit oncquez esté et seloit la malladie de son corps a l'abbesse et aux aultres seurs et faisoit semblant qu'elle ne sentoit nul mal.
Et quant elle s'aper ceut que son corps abessoit et que sa vie temporelle abregoit, esleva son cueur, sa pencee et son entendement vers le ciel en priant devostement a Dieu le createur qu'il vousist de sa grace recepvoir son ame, laquelle il avoit cree, et aussi qu'il vousist garder la saincte compagnie laquelle estoit en la maison assemblé des deceptions de l'ennemy d'enfer.
En l'abbaye estoit ung enfant que madame saincte Bauptheur avoit levee sur fons lequel estoit mallade, si pria Nostre Seigneur   qu'elle peust veoir le corps de l'enfant enterrer devant qu'elle finast ses jours et que il luy plut de sa grace recepvoir l'ame.
Et ainssi que l'enfant rendit l'esperit, la glorieuse royne vit les anges qui l'enportoient en paradis.
Puys aprés, ce recommanda a Dieu, se seigna du signe de la croix et rendit son ame a Dieu.
Laquelle separee du corps, aparut une grant lumiere et splandeur divine sur son corps et   tous les assistans virent grand multitude d'anges chantans et jubillans venir au devant d'elle et avecquez yceulx son parfaict, entier et singulier amy Genesius evesquez.
Les seurs qui savoient lez segretz divins celerent une grand piesse les choses dessusdictes, excepté qu'ilz le descouvrirent aux prebstres de leans qui incontinant recommanderent l'ame a Nostre Seigneur qui ja l'avoit receue en son royaulme.
Mais si tost que l'abbesse et les aultres seurs sceurent ses choses, si acoureurent tous illecquez en larmes et pleurs et moult furent tourmentez en leurs courages de ce qu'ilz n'avoient point esté au trespassement de leur grande et spirituelle nourrisse.
Et quant ilz parvindrent jusquez au corps, ilz menerent si grand dueil que a paine nul ne le saroit raconter.
Elles ce coucherent toutes en terre en lermes et en gemissemens et prierent moult devostement Nostre Seigneur qu'il receust celle  bien euree ame en la compagnie de sa doulce mere et de tous les sainctz et sainctez.
Quant le service et l'obit de celle saincte dame fut faict et fini, porterent son corps en l'eglise Saincte Croix que elle mesmes avoit     fondee, et illecquez fut enterree moult honorablement comme raison estoit.
L'abbesse envoya parmy le royaulme aux prelatz de saincte esglise pour faire son service qui jusquez au jour d'huy est faict en moult de lieux.
Et pour ce que Nostre Seigneur voullut demonstrer au monde une partie du merite que celle saincte royne avoit pourchassé par son humilité, sapience et debonnaireté et grand charité et affin que le corps fut honoré en terre dont l'ame estoit devant luy en paradis, fist a son sepulcre tant de miracles que merveilles, car tous mallades qui y venoient, quelque malladie qu'ilz eussent, ilz recepvoient santé.
Et pour ce que je ne pourroys souffire a raconter toutes  les miracles que Nostre Seigneur a faict a la requeste d'icelle, nous en raconterons ung entre les aultres - Il advint que, ainssi come ung evesque qui avoit non Laudegengiis qui estoit moult grant amy et famillier de l'eglise, venoit visiter le sepulcre madame saincte Bauptheur, l'ennemy entra au corps de l'ung de sez serviteurs et le tourmenta si cruellement que a paine le povoit on tenir, car il ferissoit si durement des poins et mordoit tous ceulx qu'il povoit trouver, et ce on ne l'eust tres serrement tenu et lyé, aulcung ne povoit converser pres de luy.
Mais quant on l'eust porté tout lyé au sepulcre, il cheut devant a terre ainssi comme s'il fut demy mort, car l'ennemy qui en luy estoit avoit telle paour de la vertu Nostre Seigneur et du corps   mesmes de madame saincte Bauptheur dont il se sentoit aprocher qu'il ne se osa mouvoir ne mot dire, mais yssit incontinant du corps ou il estoit par  la priere madame saincte Bauptheur en telle maniere que, quant le serviteur fut levé et eut rendu graces a Dieu et a madame saincte Bauptheur de sa delivrance, vint a ses compagnons et come par grand amitié a ceulx qu'il vouloit ung peu devant mordre et ferir par sa forcenerie demanda pardon et estoit d'entendement paisible.
Devant madame saincte Bauptheur avoient regné en France plusieurs sainctes dames et religieuses dont l'une eut non Clotilde qui fut nee du roy Gothebault et fame du roy Clovis qui estoit payen, lequel elle admounesta tant et enseigna de divins enseignemens que elle luy fict recepvoir baptesme de l'archevesquez de Rains et fut celuy le premier roy crestien qui oncquez fut en France et non mye seullement luy mais plusieurs d'aultres barons et haulx hommes convertit celle royne a la loy crestienne.
Et institua a Paris une abbaye de moy nes en l'honneur de monseigneur sainct Pierre, qui maintenant est apellee Saincte Geneviefve, et estably en la ville de Chelles une abbaye de religieuses en l'honneur de monseigneur sainct George, mais pour ce que la maison estoit petite et estroicte, madame saincte Bauptheur depuys la fist abaptre et la fict faire plus riche et plus grande qu'elle n'avoit esté devant et fonda le grand hostel en l'honneur     de Saincte Croix.
En la destre partie de ladicte esglise, en refist ung aultre de monseigneur sainct George et en l'autre partie de monseigneur saint Estienne, premier martyr.
Il y eut une aultre royne en France qui fut femme du roy Childebert, laquelle fut moult bone et saincte dame, abandonnee aux oeuvres de misericorde, car elle nourrissoit les orphelins et confortoit les dolens, elle soustenoit les povres et les mesaisés, elle aydoit a son povoir a ceulx qu'elle veoit qui avoient necessité de ayde et mesme ment aux religieulx et religieusez qui vivoient chastement et sainctement et deuement servoient a Nostre Seigneur jour et nuyt.
Encores eut il en France une aultre royne qui fut nommee Radegonde et fut femme au premier roy Clotaire.
La saincte fut si fort myse en l'amour de Dieu que, aprés les biens qu'elle fict en sa vie, elle laissa le roy Clotaire son seigneur et devint religieuse a Poytiers.
Nous avons plus recité de la vie madame saincte Bauptheur que des aultres sainctes roynes que avons nommees.
La cause est pour ce qu'elle fut plus a nostre temps et que plus nous avons veu et ouy de ses oeuvres que des aultres.
Nonpourtant ne les tenons mye petites en desserte vers Nostre Seigneur ne plus basses des aultres.
Aprés ce que madame saincte Bauptheur eust vescu en ceste mortelle vie et aprés la bone vie religieuse qu'elle mena et les bones  operations vertueuses qu'elle fict, vint a la perfection de l'evangille pour despriser   le monde et sa convoytise pour vaincre le diable et ses deceptions et pour servir a Jhesu Christ en faisant et acomplissant ses commandemens.
Finist sa vie come vraye religieuse entree en religion, trespassa la tierce kalende de febvrier et fut son ame receue avecquez Nostre Seigneur Jhesu Christ en paradis qui vit et regne pardurablement, et repose le corps madame saincte Bauptheur, ainssi que avez ouy, en l'esglise de Chelles.
Or prions tous la saincte dame qu'elle prie Nostre Seigneur pour nous qu'il nous veille recepvoir au regne celestiel qui vit et regne pardurablement par tous les siecles des siecles.
Amen.
S'enssuit la translacion de madame saincte Bauptheur, royne de France.
On doibt regarder et considerer par toute esglise la bone odeur de vertus et lez faictz sainctz et vertueulx des sainctz hommes et des sainctes religieuses et est couvenable chose assavoir ausquelz loyaulx il apartient a l'honneur de Dieu les monstrer et declarer.
Si vous ferons savoir en quelle maniere le corps de madame saincte Bauptheur fut osté du lieu ou elle fut premierement enterree et mys au lieu ou il est maintenant honoré avecquez grand reverence.
En l'huitiesme an du temps Louys, le tres debonnaire roy de France advint au moustier de Chelles, ou l'honoree abbesse Hegilvith l'empereur vivoit et avoit agreables les religieuses et tres bien lez aymoit, car le roy Louys commanda a enquerre en yceluy  temps la condicion et lez faictz madame saincte Bauptheur par grant desir et par grande reverence et commanda que on luy en contast toute la verité, laquelle chose il trouva a grand merveille, quant il sceut la saincte conversation de sa vie.
Adonquez il fut touché et emprins de l'amour madame saincte Bauptheur et de l'abbesse Hegilvith.
Et le huitiesme an qu'elle gouvernoit ce sainct lieu benignement et sainctement, le roy commanda a son conseil que le sainct corps de madame saincte Bauptheur fut osté du lieu ou il gisoit et aporté en l'esglise Nostre Dame, auquel lieu y avoit moult de sainctes vierges qui     rendoient graces et louenges a Nostre Seigneur jour et nuyt en telle maniere que la saincte dame eust partie des graces et louenges que on faisoit a l'esglise, laquelle il ayma tant qu'il vesquit.
Ycelle abbesse obeist au commandement du roy si tost qu'elle peut avoir opportunité.
En la quarte kallende qui fut le quart jour de la sepmaine alla la saincte abbesse ainssy arrousee de la grace Nostre Seigneur et de son ayde et assembla lez sainctes personnes, les clers, les sainctes  vierges et lez chastes veufves et leur conta ce qui luy estoit commandé de l'empereur Louys, roy de France, et ilz s'accorderent tous et toutes a son voulloir, dont rendit graces a Nostre Seigneur.
Et adoncquez fut admonnestee ceste saincte abbesse qu'elle ce hatast, laquelle par l'ayde de madame saincte Bauptheur parfist ce qu'elle avoit en voullenté et print grand compagnie, et a grant devocion et reverence vindrent en l'esglise de Saincte Croix, laquelle esglise ycelle saincte Baupheur avoit faict faire et fondee, auquel lieu son sainct corps reposoit et selebrerent sollempnellement la messe a grand devocion.
Et ycelle saincte abbesse admonnesta tout le clergé, hommes et fames, qu'ilz vousissent prier devostement et humblement Nostre Seigneur qu'ilz pussent deffouyr le sainct corps de la ou il estoit enterré et que ilz le pussent atoucher de leurs propres mains et porter du lieu ou il estoit en ung aultre lyeu.
Quant la sollempnité de la messe fut celebree a sains sonnans et a grand letanie,  vindrent au tumbeau d'icelle saincte mere.
Et l'abbesse avecquez toute la compagnie ce mirent en terre en oraysons et prieres envers Nostre Seigneur qui oyt tous ceulx qui de bon cueur le prient que il les fist dignes de parfaire ce qu'ilz avoient encommencé et que il leur donnast grace qu'ilz pussent remuer le sainct corps.
L'abbesse, laquelle resplendissoit toute de la grace de Dieu, commanda a descouvrir le tumbeau ou le sainct corps de madame saincte Bauptheur gisoit.
Et yceulx, ayans grand paour en aprochant du tonbeau, commencerent a deffouyr et quant ilz eurent la terre gectee de la fosse, ilz trouverent ung serqueul ou son sainct corps gisoit.
Si firent tant qu'ilz le leverent en hault sur la terre et le tirerent hors de la fosse.
Aprés ce que il fut tiré, ycelle saincte abbesse et tous ceulx qui la estoient rendirent graces a Dieu et souffrit que tous les assistans vissent celuy tresor tant desiré et que ilz l'adorassent avecquez grand reverence.
Et quant ilz l'eurent adoré, tendirent les mains au   ciel et a grand joye batoyent leur coulpe en retournant au lieu dont ilz estoient venus, louant et glorifiant Nostre Seigneur qui guerdonne lez justes et donne remuneration et loyer selon ce qu'ilz ont desservy et qui ce deigne magniffier en terre par la demonstration de   sez signes.
La bonne abbesse, ainssi acompagnee de plusieurs bones pucelles religieuses avecquez les prebstres et clergé estant en prieres et oraysons continuellement, en chantant louenges jour et nuyt devant le precieulx corps madame saincte Bauptheur, fist assavoir a l'evesquez de Paris toutes sez choses, lequel en eut moult grand joye et de la grand joye qu'il en eut luy fut advys que luy seul translatoit le sainct corps en une aultre esglise.
La bone abbesse voullut demonstrer a ceulx qui illecquez venoient combien madame saincte Bauptheur avoit de merite en la compagnie des sainctz a cause qu'elle resista aux temptacions de l'ennemy d'enfer et aussy a la chair et au monde.
En ycelle abbaye avoit une saincte religieuse laquelle servoit Dieu devottement.
Il advint qu'elle fut tres griefvement mallade et avoit esté en telle perplexité par long temps tellement qu'elle ne ce povoit ayder de nultz de sez membres et convenoit qu'elle fust portee par aultry, c'elle voulloit en aulcung lieu aller.
Icelle fut portee par l'ayde dez seurs en l'esglise ou le corps madame saincte Bauptheur reposoit, laquelle ce mist la moult longuement en orayson, et pria Nostre Seigneur en plorant, et quant elle eut finé son orayson, elle ce leva toute sayne.
En telle maniere receut sancté celle religieuse par lez meritez et intercessions de madame saincte Bauptheur.
Ung floybe homme estoit qui avoit non Bauldrat, lequel estoit moult deffectueulx et impotent et tout contrefaict de ses membres tellement que lez tallons luy tenoient pres le siege.
Il pria qu'il fut porté devant le corps madame saincte Bauptheur, si que par la pitié de Nostre Seigneur luy voulsist departir de sa grace et misericorde par les prieres et intercessions de sa glorieuse amye madame saincte Bauptheur.
Le povre  mallade deffectueulx et contrefaict de membres recouvra santé et chemina droictement et sez membres furent situez et remys, dont Dieu soit loué et madame saincte Bauptheur.
Adonc s'en retourna le povre homme en sa maison magniffiant et gloriffiant le sainct non de Dieu et en rendant graces a madame saincte Bauptheur en disant :  « Saincte dame, quant tu estois en terre, tu norrissois et soustenois les povres et maintenant que tu regnes au ciel avecquez Dieu, nostre createur, tu donnes aux mallades santé et garison.
Tu les norrissois en terre de viandes corporelles, maintenant tu lez confortes espirituellement et donnes santé a ceulx qui te requierent et ont devocion a toy.
Hee, vraye benoiste, bien euree, ta haultesse pardurable donne grace a ceulx qui demeurent au service Nostre Seigneur. »  Ceulx qui estoient illecquez ce rejouyssoient de sez miracles et le magnifestoient a tous ; xvij jours dura le pelerinage en ce sainct lieu.
Les sainctz miracles furent manifestés et declarés au tres debonnayre roy Louys de France.
Et dedans son palays a ses princes et a tous ceulx qui chevochoient avecquez luy furent manifestés les miracles ; si en furent moult joyeulx et en rendirent graces et louenges a Nostre Seigneur.
Iceluy roy Louys, desirant avoir la grace madame saincte Bauptheur et estre aydé par sez merites et intercessions, luy donna une ville que on apelle Coullons et toutes sez apartenances et ce fut le jour de la translacion de son corps en telle maniere que ceulx qui servoient en celle abbaye en eussent ayde a leur soustenances en priant le roy du ciel pour l'estat de l'empire, pour la paix, pour la santé de luy, de sa fame et de sez enfans.
Le xlviije jour puys que le corps sainct fut deffouy de terre selon la priere de la saincte abbesse, le sainct evesque qui estoit apellé Eubrach, qui en yceluy temps gouvernoit le siege de la cité de Paris, vint illec a grand compagnie de clers, et fut receu de celle saincte abbesse et luy requist amyablement  - ja çoyt ce qu'il avoit ouy par avant - la multitude des miracles que Nostre Seigneur faisoit par madame saincte Bauptheur.
Le sainct evesque ce mist devant le sainct corps et regarda les miracles de Dieu en ceulx qui avoient leur   santé restoree et en rendit graces a Dieu le tout puissant.
Or voyés combien grand merite avront au ciel ceulx qui tousjours l'aymeront de cueur pur et nect et qui garderont ses commandemens! Lors vint le sainct evesque avec tout l'ordre des clers et des sainctes vierges devant le sainct corps et ce mist en orayson, et aussi firent tous et toutes, et leur dict qu'ilz priassent Dieu que il leur fut en ayde et qu'il leur octroyast qu'ilz peussent porter d'illec le sainct corps de sa tres loyalle servante.
Quant ilz eurent finé leur orayson, vindrent au sainct corps en grand crainte et l'aporterent a grandz louenges a l'eglise Nostre Dame, laquelle esglise dame Gille parfist et la  myrent dignement derriere le grand hostel, ou Nostre Seigneur par le merite de madame saincte Bauptheur faict tous les jours grandz miracles.
Lez aveugles recouvrent veue, les sours oyent, lez contrefaictz vont droict et ceulx qui sont traveillez de diverses malladies reçoyvent santé, ceulx qui sont plains de l'ennemy et hors du sens sont curez et finablement, quicunquez la prie pour aulcune necessité, sachés vrayement qu'ilz ont ce qu'ilz demandent.
Quant l'evesque de Paris s'en fut retourné a grand joye a son siege, la saincte abbesse print conseil par la grace de Nostre Seigneur que, puys que la mere estoit d'illec ostee, que la fille, nommee Radegonde, dust estre illec mise, laquelle trespassa de ce siecle au vije an de son aage ; pour laquelle, si comme nous trouvons en sa   saincte vie, pria Nostre Seigneur devant l'heure de sa  mort qu'i luy plust l'oster de ce monde, car elle preveoyt les maulx du siecle et pour ce prioit qu'elle ne fust enlacee des maulx d'iceluy, mais ainssi qu'il luy avoit donné petit corps et ame necte, la print pure sans tache de peché et qui la mist avec la conpagnie des sainctez vierges a demourer sans fin.
A bon droict est a louer en ses choses la saincte abbesse Hegilvych et doibt estre tenue en grand honneur et louee de tous ceulx qui lisent sez choses, quant par la grace de Dieu fut inspiree que ne lessast plus longuement telle marguerite mussee et couverte en terre, mais ostee de terre, la montrast a tous et la mist en tel lieu ou eust louange a tousjours.
Le jour de la translacion madame saincte Bauptheur est celebree au vje jour des kallandes d'avril.
Laquelle se esjouyt avec Nostre Seigneur Jhesu Christ et tous les benois sainctz au royaulme  celeste sans fin.
Amen.
.
