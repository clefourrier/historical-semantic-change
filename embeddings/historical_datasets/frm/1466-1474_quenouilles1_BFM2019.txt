Cy aprés sont contenues les Euvangilles que l'en dit des Quenoulles, dittes et certiffiees par femmes, ou la plus saine partie adjouste foy et voulentiers mettent a effect.
Et la premiere qui jadis les mist avant fut une demiselle de village nommee Transeline, ja toute vielle et, comme l'en dist, jalouse de son mary bel et jenne sur qui maint aguet jour et nuit mettoit et maint preschement en vain lui presentoit.
Et premierement.
Transeline doncques, a grant douleur de coeur pour son jenne mary, lequel souvent a son adviz, chascun jour se perdoit, quant la froide saison estoit venue, si se traioit du soir au concistoire des filleresses que l'en dit en France la serie, en Artois la siete et en Haynnau l'escriene; et quant son point veoit, parloit de son mary qu'elle moult riche et lui povre, pour sa beaulté et jennesse, avoit voulu avoir, et disoit: « Vela, je ne vey mon bon mari ne hier ne huy; il a bon marchié des biens que feu mon premier baron a douleur grant et traveil avoit assemblez.
» La premiere euvangille Certes, dist Transeline, pour aussy vray que Euvangille, ung homme qui despend mal deuement les biens qui luy viennent de par sa femme, et sans son congié, devant Dieu en rendra compte comme de chose emblee.
La seconde euvangille La prochaine vielle filleresse, aiant ouy Transeline dist: Il n'est rien plus vray que, homme qui va au contraire de tout ce qu'il a promiz en la main du prestre, certes il est faulz parjur.
Et celluy qui bat sa femme, n'a depuis jamais grace ne octroy de Nostre Dame se premier n'a obtenu pardon de sa femme; car pour vray, il fait autel pechié que s'il grevoit ou vouloit soy meismes destruire.
La tierce euvangille L'autre vielle ensievant dist: Pour vray comme euvangille, homme qui sa femme moleste est tenu devant Dieu pour pire que Sarrazin, et ainsi homme qui de gré bat et tue sa femme, jamaiz n'a de Dieu pardon ne jamais ne poeut son avoir multiplier, et les enfants qu'il a d'elle, de mille, se tous ne perissent miserablement.
La quarte euvangille Certes, respond Transeline a ce que dit est, vous parlez de batre et mutiler, mais pour aussi vray que je parle, il n'est ou monde plus grant douleur a femme que quant son mary va autre part despendre ce qui de lui ne de par lui ne vient, en commettant fornication et faisant contre Dieu et son commandement.
Et me vaulroit mieulz oyr nouvelles de son adversité que de sa prospérité, de sa mort que de sa vie.
Et pour certain, sachiés que homme qui par adultere rompt son mariage est moins prisié que ung Juif ou mescroiant.
La cinquieme euvangille Illec avoit une sochonne a Transeline qui dist: Plus ne parlons de dueil maiz d'autre propoz, et chascune a son tour qui mieulz mieulz, ait loy de parler.
J'ay mengié par mon second mari mainte dure poire d'angoisse.
Il estoit beaulz, jennes et gaillars.
Se le premier fut le rastel et le second la fourque, Dieu lui pardoinst: il est mort, et je suis cy.
Maiz pour aussi vray que Dieu est, s'il m'en venoit de nouvel ung a mon plaisir, bel et jenne, ja n'en seroit escondi et ne me deuist laissier mance en bras, et ainsi feroit une autre.
L'en pourroit dire que suis trop vielle et que nulz ne me voulroit, maiz s'il advenoit, ja pour si pou ne lui faulroie.
La sixieme euvangille Certes voisine, dist une vielle, il nous fault remarier.
Et pour aussi vray que nous sommes cy, encoires povons avoir bon temps, et je m'y vueil preparer.
Or sachiés pour verité que fille ou femme qui voeult savoir le nom de son mary advenir, elle doibt tendre dessus son huiz devant, le premier fil qu'elle fillera ce jour.
Et le premier homme qui par illec passera, savoir son nom, et tel nom aura son mari advenir.
La septieme euvangille Pour ce, dist l'autre vielle, que encoires a mon advis, se mariee estoie, bien pourroie porter enfans; pour aussi vray que envangille, quant l'en voeult savoir se femme enchainte porte filz ou fille, mettez lui sur la teste sans ce qu'elle le sache, du sel, et aprés en devisant, sache quel nom elle nommera.
Se elle nomme homme, c'est ung filz; s'elle nomme femme, ce sera une fille.
La huitieme euvangille L'autre filleresse aprés dist ainsi: On ne doit point donner aux jennes filles a marier a mengier de la teste du lievre par especial, affin que elles mariees et enchaintes n'y pensent, et que leurs enfans ne apportent sur terre la levre fendue.
La noeufieme euvangille On ne doibt point laissier mengier aux jennes filles de teste de mouton ne des piés, ne de creste de cocq, ne de nulle anguille, pour le mal saint Leu.
La dixieme euvangille Quant une fille mengue par coustume lait bouly a la paielle, voulontiers pleut a ses nopces.
Elle ainsi a baron merancolieuz et songart, et si ne fault pas de souvent estre croteuse et mal paree.
La onzieme euvangille Quant ung homme pucel prent a femme une fille pucelle, pour vray et ce advient que le premier enfant qu'ilz aront sera sot.
La douzieme euvangille Quant l'enfant est né, aprés qu'il a mengié la tette, se l'en lui poeult donner a mengier de une pomme cuite, jamais aprés n'en sera si louviz a mengier ne a boire, et si en sera plus courtois en fais et en dits.
La .XIIJe.
euvangille Quant ung enfant est né, on lui doibt porter le boiel jusques au chief, et l'enfant en ara longue vie et doulce alayne, bonne voye et bonne loquence.
La quartozieme euvangille Qui fera sechier par deux enfans jennes et beaulz la aubette du petit enfant sur la pointe d'une espee trenchant et clere, sans doubte l'enfant sera toute sa vye beaulz et hardis.
La quinzieme euvangille Pour avoir l'enfant ses cheveulz crespes, quant il sera desobé, lui soit rué du vin blanc sur son chief, et aprés soit son baing jetté a la rachine d'une vigne.
La sezieme euvangille On ne doibt jamais tirer espee nue ne autre long trenchant devant femme grosse, qui premier que rien s'en face ne lui va doulcement toucher du plat sur son chief, affin qu'elle demeure asseuree et que son fruit en soit toute sa vie plus hardi, et non paoureuz ne doubteuz.
La .XVIJe.
euvangille Jennes filles jamais ne doibvent mengier cerises a la darraine aveuc leurs amoureuz ne autrement, car souvent advient que cellui a qui vient la darraine demeure le derrenier de tous a marier.
La dixhuitieme euvangile Jennes filles a marier aveuc jennes hommes ne autrement, jamaiz ne doivent mengier a le cacelouce; car pour vray et par coustume, souvent advient que femmes en ont barron a part.
Et ainsi en pourroit advenir aux hommes.
La .XIXe.
euvangille Dieu et raison deffendent le parler ne ramentevoir devant nulle femme mariee, en eage de porter enfans ou enchainte, de quelconques chose pour mengier qui au besoing n'en poeult trouver et recouvrer pour l'en presenter.
La vingtieme euvangile Homme qui se double en son mariage est inhabile a toutes dignitez parvenir.
Et se la femme faisoit aprés ce le cas pareil, sans faulte lui causeur de l'un mal et l'autre, elle sans pugnition doit estre jugiee quitte.
La .XXIe.
euvangille Quant l'en baptise quelque enfant soit filz ou fille, se la fille a deux parins, elle ara deux barons ou plus; et ainsi se le filz a deux marines, et il vist eage d'homme, il aura deux femmes.
La .XXIJe.
euvangille Quant on voit jennes enfans courir au long des rues a chevaulz de bois, a lances et desguisez par maniere de gens de guerre, c'est tout vray signe de prochainement avoir grant tribulation ou pays.
La .XXIIJe.
euvangille Qui voeult que son mari point ne se desvoie vers autres femmes, si face par trois lundis chanter messe de sainte Avoie.
La .XXIIIJe.
euvangille Se femme voeult certainement savoir se son baron se double, si advise se une plaine lune se passe sans elle approchier; s'elle y a souspechon, ce n'est point sans cause.
La .XXVe.
euvangille Quant la femme voeult savoir se son mary va en la taverne, lors qu'il en revient, s'il tient autre contenance que par coustume, c'est vray signe que il y a esté; et pour lui rompre en ce cas, quant elle entend qu'il y est, doibt illec mander du vin et en boire, et partant, s'il a point d'entendement, il sera content de boire avec sa femme a l'ostel.
La .XXVIe.
euvangille On ne doibt aux femmes grosses jamais donner a mengier de nulle teste de poisson, affin que par ymagination leur fruit ne apporte sur terre la bouche plus relevee et aguë qu'il n'est accoustumé.
La .XXVIJe.
euvangille Se d'aventure ung homme bat sa femme enchainte et s'il la pille du piet, lorsqu'elle enfantera moult grant traveil en ara.
Et pour remede fault avoir le soulier du pié du mary qui l'a pillé, et que elle boive a meismes, et elle enfantera legierement.
La .XXVIIJe.
euvangille Se d'aventure aucun ou aucune engambe par dessus ung petit enfant, il ne croistra plus, se celluy propre ne le rengambe et retourne par dessus.
La .XXIXe.
euvangille Quant la chausse d'une jenne fille lui desloie par les rues, et qu'elle pert son garretier, c'est signe que son amoureuz se repent et qu'elle le perdra.
La trentiesme euvangille Quant a une femme vient mal au sain, il ne fault sinon que son mary lui face de son membre ung cercle autour par trois fois, et il guerira tantost.
Cy s'ensievent plusieurs autres Euvangilles des Quenoulles a tous propos.
Et premierement.
Quant vint la seconde nuit a la siete, les filleresses venues, Transeline dist: Laissons nostre propos du soir a tant pour parler ainsi que chascun l'entende.
La premiere euvangile de la deuxieme siete Lors dist une ancienne filleresse: Pour aussi vray que euvangile, quant une femme voeult estre de son baron ou de son ami bien amee, se elle lui fait mengier rachines d'erbe de chat, il sera de elle tres amoureux.
La seconde euvangille L'autre vielle aprés dist: Pour vray et chose toute approuvee est que, qui pourroit finer de ung vray mandegloire et le couchier en blans draps, et lui presenter a mengier et a boire deux foiz le jour, et tenir net comme ung petit enfant, et tout par contenance, moult tost devenra riche, et a paynes sara il comment.
La tierce euvangille L'autre vieille ensievant dist: Il est verité que quant quelque personne va au chemin, et ung lievre lui vient au devant, c'est ung tres mauvaiz signe; et pour tout dangier eviter, il doit par trois fois soy retourner dont il vient et puis aler son chemin, car il est hors de peril.
Mais a rencontrer ung cherf ou un dain, c'est moult bon signe.
La quarte euvangille Une autre filleresse dit que nulz homs jamais ne debvroit monter sur asne tant en a despit pour tant qu'il porta le Saulveur du monde, mais tres bien sur cheval; car qui chiet de sur asne par terre, l'asne dist: « Crieve! », et le cheval nous dist:  «Lieve! ».
La quinte euvangille L'autre aprés dist: Qui ne voeult devenir mesel, jamais ne doibt saluer ung ladre a jeuns, ne pissier a jeuns contre le mur ou le ladre a ce jour pissié.
La sixieme euvangille Se il advient que l'en laisse le trepié ou le gril sur les charbons sans y mettre ung tison ardant dessus ou autre chose, la ostesse s'en envieillist plus tost.
La .VIJe.
euvangille Qui dit d'aventure que la buee boult, ce seroit pour de legier perdre la buee.
Mais on poeult et doit seulement dire:  «Elle jue.
» La .VIIJe.
euvangille Certes, dit une autre vielle, il n'est riens plus vray que quy en une maison laisse une petite seelle la nuyt les quatre piés en hault, autant est l'Ennemi a cheval sur la maison.
La .IXe.
euvangille Sa compaigne dist: « Pour vray, quant sur une maison agaches gargonnent, ce n'est quelque signe de bien; mais quant mousçons y gargonnent et repairent, c'est tout bon signe.
» La dixieme euvangille Quant oreilles demenguent, dist une autre, pour verité, se c'est la droitte, ce sont bonnes nouvelles; quant c'est la senestre, le contraire.
La .XIe.
euvangille Quant pois ou poree boulent ou pot jus du feu, c'est a dire que il n'y a point de sorcerie en la place.
La .XIJe.
euvangille Qui doubte la quauquemare qu'elle ne viengne de nuyt, il convient mettre une sellette de bois de quesne devant ung bon feu; se elle se siet dessus, venant illec pour autrui grever, jusques au cler jour ne s'en pourra lever ne partir du lieu.
La .XIIJe.
euvangille Qui laisse le samedi le lin sur sa quenoulle sans parfaire, le filé qui aprés en viendra, ne porra curer et ja bien ne fera.
La .XIIIJe.
euvangille Quiconques est batu de bastons de bois d'ausne vert ou secs, et aprés jettera les bastons en ung puis, se ilz demeurent en l'eaue, cellui sentira en douleur sa bature tant comme il vivra.
La quinzieme euvangille Qui se abstient de torcier son derriere d'erbe ou d'autre verdure qui aist creu sur terre, il n'ara point de mal en l'eschine ne aux rains.
La sezieme euvangille Qui ne jette ne laisse ou feu jetter nulz os, jamais il n'ara mal au chief ne douleur aux dens.
La .XVIJe.
euvangille Quant on n'a point d'argent, on se doibt abstenir de regarder le croissant, autrement du long de la lune, il n'en ara, se peu non.
La .XVIIJe.
euvangille Quiconques perchoit le nouveau temps a bourse playne de monnoye, il le doit saluer a celle fin que avec icellui, tous biens lui croissent et multiplient.
Et au decours se doit garder de folement marchander.
La .XIXe.
euvangille Qui treuve la trannine a quatre fueilles, il est eureuz et riche toute sa vie; mais qui passe dessus, il gaingne les fievres ou autre encombrier lui vient.
La .XXe.
euvangille Quant araigne se treuve sur quelque personne, c'est signe de bon eur.
Et se arondes habandonnent la place de l'an passé pour autre, c'est le contraire.
La .XXIe.
euvangille Quant deux gens boivent ensemble, ilz ne pevent en ce jour secourir l'un l'autre en eaue; mais autrement, moult bien.
La .XXIJe.
euvangille Qui frote ung porion la veille de saint Jehan de la fuelle de sehuch et puis la boute parfont en terre, a mesure que la fueille pourrira, le porion cherra.
La .XXIIJe.
euvangille Qui treuve fer au matin, c'est bon heur.
Qui treuve argent, le contraire.
La .XXIIIJe.
euvangille Qui treuve les mouces a miel volees sur son pourpriz, c'est mauvaiz signe; mais se la pie y fait son nid, c'est tout bon signe.
La .XXVe.
euvangille Qui estrine ou donne couteaulz, l'amour refroide et deffault.
Et d'autres joiaulz advient le contraire.
La .XXVIe.
euvangille Qui a la saint Remi, loie les arbres de son jardin de loiens de garbes de fourment, il ara cel an fruits a plenté.
La .XXVIJe.
euvangille Qui le jour des Brandons behourde les arbres de son pourpris, il les nettoie pour icel an de toute vermine.
La .XXVIIJe.
euvangille Qui francement poeult chevauchier l'ours noeuf pas d'un tenant, il est affranchi de esteseure et si poeult guerir du mal saint Leu.
La .XXIXe.
euvangille Quant ung chat de toutes pars se pourlecque, et la pate qu'il lecque porte au dessus de l'oreille, il ne fault faire la buee, car c'est tout signe de pluye et lait temps.
La .XXXe.
euvangille Qui au feu seant, escript es cendres ou se jeue du feu, il pisse en son lit.
Et qui au soir regarde en soy chaufant couvrir le feu, il ne sera marié en tout cel an.
La .XXXIe.
euvangille Quant on crient que son chien ne soit mors de chien mauvais, faittes le mengier parmy ung trepié et boire, et il sera pour celle fois asseuré de mal avoir.
La .XXXIJe.
euvangille Pour faire que ung chat ou une geline ne laisseront point ton hostel, prens le chat ou geline et le tourne par trois fois autour de la crameillie, et puis frotte les pates du chat et les piez du poulet au mur de la cheminee.
Et par ainsi, ja ilz n'en partiront.
La .XXXIIJe.
euvangille Pour pissier entre deux maisons, on en gaigne le mal des yeulz que l'en dist le leurieul.
La .XXXIIIJe.
euvangille Pour eviter de non devenir palesnieuz de la teste, jamais on ne doibt mengier de nulle teste ne de char de chat ne de ours.
La .XXXVe.
euvangille Qui voeult avoir merite a oyr messe, on la doibt oyr avant desjeuner ou autrement le prouffit en va sur son prochain hoir.
La .XXXVIe.
euvangille Qui se met a pissier contre ung moustier ou en ung atre, c'est grant merveille se avant sa mort il ne chiet en appoplisie, car du mains sera il graveleuz.
La .XXXVIJe.
euvangille Se d'aventure ung loup perchoit plus tost une personne que la personne le loup, la personne n'ara ne force ne povoir de nuyre au loup.
Et se la personne ou plusieurs le voient plus tost, le loup ne a povoir de a eulz meffaire.
La .XXXVIIJe.
euvangille Se le loup poeult une personne approchier a sept piés pres et le veoir en la face, de son alaine rend la personne tant enroué qu'il ne poeult crier.
La .XXXIXe.
euvangille Se une femme perchoit ung loup qui le sieuve, tantost doibt traynner sa chainture par terre aprés ly en disant: « Garde que la mere Dieu ne te fiere! », et il s'en retournera tout confus.
La quarantiesme euvangille Nulles jennes gens ne doibvent hayr les chats, car ilz produisent grant eur et avanchement en amours, et a parvenir en belle dame et gracieuse.
La .XLIe.
euvangille Quant le maistre ou la dame d'un hostel sont au lit malade, et le corbel vient crier sur la maison, c'est grant signe que le pacient morra; et se aprés le corbel, la pie vient la entour gargonner, c'est bon signe pour le pacient.
La .XLIJe.
euvangille Quant le vent vient d'escorceveau, les femmes doibvent taillier de l'oreille a leur jenne veillon et le jetter au lez de ou le vent vient, affin que leur veau croisse et amende, ou prommettre sa corne droite a saint Berthelemi.
La .XLIIJe.
euvangille Quant femmes voient que tempeste se lieve en l'air, elles doibvent faire du feu de quatre bastons de quesne en croiz en sus du vent et beneir le vent, et il emportera la tempeste au loing.
La .XLIIIJe.
euvangille Quant les anettes sentent la tempeste esmouvoir en l'air, et qu'elles vollent et crient sur l'eaue, bien scevent que pleuve aront sans tempeste; mais quant se taisent, fort doubtent le tonnoire.
La .XLVe.
euvangille Quant on oit chiens uler, on doibt estouper ses oreilles et point les escouter, car ilz apportent males nouvelles; et au contraire d'un cheval quant il hanist.
La .XLVIe.
euvangille Quant on oit les loups uller, chascun se doibt mettre et tenir en bon estat, car c'est signe de grant pestillence par guerre ou par mortalité, ou tous deux.
La .XLVIJe.
euvangille Quant on voit les loups venir querant leur proie jusques pres de bonne ville ou village, c'est grant apparence de chier temps.
Maiz quant cherfs ou bisces approchent les maisons, c'est habondance de biens.
La .XLVIIJe.
euvangille La dist une autre vielle: Quoy que devant soit dit, qui ayme son chien, congnoist son bien.
Qui tue son chat, il tue son mal.
La .XLIXe.
euvangille Nulz ne se doibt asseoir au jeu de dez ou autres pour gaignier, son doz devers la lune ains le visage, ou se ce non, ja ne s'en levera sans perte; et du soleil, le contraire.
La cinquantieme euvangille Quant l'en met blans draps en ung lit, l'angele de Dieu s'i couche.
Maiz si tost qu'on y a fait pet ou vesse, il s'esvanuist.
La .LIe.
euvangille Qui du soleil voeult estre servy, si lui tourne le dos, car il ne voeult estre regardé a plain du pecheur; et se autrement fait, tost moustre son courrouz.
La .LIJe.
euvangille Qui rechoipt de l'eaue benoitte le dimence a la grant messe, le Mauvaiz en toute icelle septmaine ne poeult cellui tempter ne approchier a sept piés pres.
Et qui ainsi n'en rechoipt, l'Ennemy lui puet nuyt et jour seoir invisible sur l'espaule.
La .LIIJe.
euvangille Qui beneist souvent le soleil, la lune et les estoilles, ses biens lui multiplient.
Et qui l'entrelaisse, incontinent devient miserables et mal cheant.
La .LIIIJe.
euvangille Qui au matin lave ses mains et tantost fait le signe de la croix, le dyable sur ce jour n'a povoir sur la personne; et qui ainsi n'en fait, quelque labeur qu'il fait tout ce jour ne poeult monteplier ne pour luy prouffiter.
La .LVe.
euvangille Ung homme qui tue ung autre, jamais ne poeult Dieu veoir en face.
Et si a tousjours en coeur grant doubte que par glaive ne fine ses jours.
La .LVIe.
euvangille Qui ne fait a son disner dire benedicité et puis graces, et au souper ainsi, le Maulvais poeult mengier et boire invisiblement a tel table chascun jour.
La .LVIJe.
euvangille Quant quelque femme porte vendre des champs a la bonne ville ou aucuns biens, se elle d'aventure chausse au matin son droit pié premier, elle a bon eur de bien vendre; ou autrement, elle n'a point bonne aventure en tout ce jour.
La .LVIIJe.
euvangille Une femme entrant au matin en son estable pour moudre ses vaches, s'elle ne dist: « Dieu vous saulve et sainte Bride! », voulontiers les vaches du pié derriere, rompt le pot a moudre ou espand le lait.
La .LIXe.
euvangille Se en aucune cense ou metoirie a foucq de brebis, et aprés la disme payee des aigneaulz, l'en ne presente chascun an et habandonne ung aignel au loup, si le prent il depuis non obstant toute garde.
La .LXe.
euvangille Quant ung homme se voeult armer, il ne doibt prendre de la main de sa femme espee ne autre piece d'armeure ou baston, car a son besoing n'y trouveroit point de deffense.
La .LXIe.
euvangille Qui fait de sa main droite le signe de la croix encontre l'Ennemi, il le reboute au loing de lui.
Et qui d'aventure le fait de l'aultre main, le diable de plus en plus l'aproche.
La .LXIJe.
euvangile Qui cueille et eslit la poree le samedi aprés nonne pour le dimence cuire et mengier, de legier en vient a ceulz le mal qu'on dist le joiel Nostre Dame.
La .LXIIJe.
euvangille Qui au dimence n'est present quant on fait a sa parroisse eaue benoitte, et qui n'en rechoipt de la main du prestre, c'est pour neant, car autrement ne poeult riens prouffiter.
La LXIIIJe.
euvangille Cellui qui en pissant se tourne encontre le soleil, en sa pleine vie en devient graveleuz et si engendre le mal qu'on dist de la pierre.
La .LXVe.
euvangille Quiconques salue la lune lors qu'elle est nouvelle et quant elle est pleine, et quant elle est en decours, pour vray elle envoie santé et bon eur.
La .LXVIe.
euvangille Se quelque personne marchande a une aultre en tournant le dos a la lune, certes ja ne lui prouffitera le marchié.
La .LXVIJe.
euvangille Quant les femmes voient que leurs veaulz ne veulent boire le lait leur mere au doy ne autrement, elles maintiennent que le toreau engendre telz faons sans point d'amour.
La .LXVIIJe.
euvangille Qui voeult que ses enfans ne soient paoureuz toute leur vie, pour vray il est expedient que aprez le baptesme de l'enffant, le pere lui face de la main droitte empoignier son espee ou autre glayve; et en ce tandis, face par ung prestre qui ait celebré, pourlire sur l'enfant l'euvangille des trois Rois et l'oroison saint Charlemaine.
La .LXIXe.
euvangille Quant ce vient a baptisier ung enfant, soit filz ou fille, et deux gens a marier, homme et femme, sont priés a estre parins, ilz doibvent mettre le prestre ou milieu de eulz ou deux personnes; ou aprés se par amour prendoient l'un l'autre a mariage, non obstant dispense, entre eulz jamais n'aroit paix ne joie, et feroient leurs enfans pute fin.
La .LXXe.
euvangille Qui cognoist charnellement sa commere a sa priere, jamais ne poeult en paradis entrer, se le filleul son enfant ne fait de son gré la penance de ce pechié premier pour sa marrine et aprés pour son pere.
La .LXXIe.
euvangille Qui charnellement cognoist sa commere qui l'a requis de son enfant lever, jamais tel pechié ne leur est pardonné se le filz de la femme voulontairement ne fait penitance de ce pechié, et premierement pour son parrin et aprés pour sa propre mere.
La .LXXIJe.
euvangille Quiconques cognoist femme veulee par copulation charnelle, soit homme de religion ou prestre, ou homme seculier, tous meurent a membre roit et a trop plus grant douleur que autres gens.
Et se enfans en viennent, ilz sont enclins a mainte fortune et meschiefs.
La .LXXIIJe.
euvangille Une meschine de prestre perseverant et mourant ou pechié est chevalet au dyable, et ne fault ja prier pour elle; et leurs enfans sont plus enclins a pechier que d'autres gens, car souvent advient que enfans comperent les pechiés de leur pere et leur mere.
La .LXXIIIJe.
euvangille Ung prestre seculier ou autre qui charnellement cognoist femme mariee, n'ara du pechié pardon se du mary n'est pardonné avant tout autre, car Dieu n'emprent jamais sur le droit d'autrui; et Dieu aprés pardonne, le droit de partie saulf.
La .LXXVe.
euvangille Se ung homme marié habite a la femme de son compere ou autre mariee, il meismes se clost la porte de paradiz encontre au visage, ne jamais ne lui est ouverte, fors par cellui a qui tant a offensé, quant il luy a pardonné.
La .LXXVIe.
euvangille Quant le prestre a chanté et que les aucuns vont baisier a l'autel, ceulz en celle septmaine ne doibvent baisier femme nulle se ilz ne l'ont espousee, se tost aprés ne veulent avoir mal aux dens et a la teste.
La .LXXVIJe.
euvangille Quant femme enchainte porte son enfant plus sur le costé destre et que voulontiers mengue venoison et vollile, et que voulontiers elle ot parler de tournois, de joustes et esbatemens, pour certain elle produira ung beau filz.
La .LXXVIIJe.
euvangille Lors que femme enchainte a son enfant plus enchargié sur costé senestre et qu'elle appete doulces viandes et compenages, et aussi que plus desire a veoir danses, sons de instrumens et joieusetez que autrement, certes elle enfantera fille.
La .LXXIXe.
euvangille Se une femme grosse d'enfant et desirant savoir quel hoir elle porte, escoutez la parler et par elle le saurez; car quant elle demandera: « Quel hoir vous semble il que je porte?» et se vous dittes: « Ung beau filz », et elle ne rougist, pour aussi vray qu'il fait nuit, elle rendra fille.
La .IIIJXXe.
euvangille Quant ung homme a engendré enfant naturellement, s'il lui povoit souvenir lors qu'il lui advint, et il pensoit comment ce fait, il se trouvoit disposé, autre juge fors lui n'y faulroit; car quant homme engendre masle, petit s'en change; mais a fille engendrer, qui n'est sa propre complexion, moult s'en retreuve aliené pour ung jour ou deux.
La .IIIJxxIe.
euvangille Incontinent que femme a concheu enfant masle, pour les trois premiers moiz, elle le porte assez bel, mais les aultres six mois mout en a douleur a endurer plus que d'une fille; toutesvoies les trois premiers mois, la fille tousjours lui baille plus a souffrir.
La .IIIJxxIJe.
euvangille Lors dist Transeline: Pour aussi vray que euvangille, quant une femme a conceu soit filz ou fille, de legier se poeult savoir par le desirier qui leur sourvient; car se une femme porte fille et desire chose que avoir ne poeult, de legier se met en grant peril de sa vie et de son fruit perir, mais d'un filz non.
Pourquoy je vous appreuve que le sexe feminin desire et appete la chose plus ardament que le masculin, se crainte ne moiennoit la influence.
A tant finent les euvangilles de la seconde serie.
Cy commencent les Euvangilles des Quenoulles qui a la tierce serie ou siete ou escrienne, furent certiffiees estre vraies par les filleresses vielles et autres illec presentes, et qui entre elles jusques a ores maintiennent estre vraies.
Et premierement.
Quant l'eure fut venue de la tierce serie et que toutes furent venues, assises et mises au filler, deffendu fut que encoires nulz homs n'y entreroit.
Adont Sebille, une des plus vielles de toutes et la plus compaigne a Transeline, se lieve et dist: Je vous prie, puis que chacun se taist, que j'aye congié de parler sur correction.
Accordé fut.
La premiere euvangille de la tierce serie ou siete Certes, Transeline, dit Sebille, en ramembrant la darraine et vraie parole par vous hier soir ditte, que trop plus ardamment desire femme que homme, il est vray; maiz crainte tousjours modere la superfluité, et qu'il soit aussi vray que euvangille, regardez: il avendra que fille ou femme ottroira par prieres et par amour a son ami sa requeste a tel jour et a telle heure, et elle comparue, s'il fault de venir, jamais a icelle ne poeult recouvrer, s'elle n'est plus que sote rabice.
Et au regard de moy, combien que ne soie des plus jennes, si suiz je a marier; maiz se ung jenne compaignon me vouloit sievir en bien et me prioit de parler, et il n'y venoit, jamais pour y morir plus ne l'escouteroie ne rebailleroie ne jour ne heure.
La seconde euvangille Quant Sebille eut parlé comme dit est, toutes les vielles qui la estoient furent de son accord.
Mais une tres belle fille a marier qui tout ce oioit, a l'accorder ou non, dit: Chacun en dit et fait a sa guise.
Ung homme condempné a mort, aprés encoires sera escouté.
Si doit chascun estre oy a excusation et nature m'y contraindroit; et ainsi en advient a toutes se froideur ne leur a mis en oubly les plaisirs du jenne eage.
La tierce euvangille Changons propos, dist Transeline.
Si dist a Berte une sienne amie, vielle, laide et crepie: Qu'en dittes vous? - Certes, dit Berte, de marier ne me parlez, s'il n'estoit bien a mon hait; et lors pour estre la mieulz amee, lui feroie mengier en poree d'erbes cueillies la nuit saint Jehan, et mettroie en son oreillier plumes de chappon qui aroit mené jennes pouchins et du poil de la droite pate de son chien, et de mon chat le fin bout de la queue.
La quarte euvangille Pour estre au dessus de son mary, que jamais ne batra sa femme, dist Berthe, fault prendre toutes les chemises de son mary, et a chascune foiz que son curé chante des trespassez, en mettre secretement une et estendre sur la pierre de l'autel dessoubz les nappes, et lui faire vestir le dimence ensievant; car tant qu'il a de telles chemises vestues, il est a sa femme doulz, gracieux et courtois.
La quinte euvangille Quant une femme desire que son mary ne se double, prende son chat et le muce par deux jours soubz ung cuvier sans mengier ne boire, puis lui loie les .IIIJ.
pattes ensemble bien ointes de bure, et lui donne pain tempré en son orine, et rien autre chose qu'il mengera par famine; et incontinent que ainsi advenu sera, le mari tant amera sa femme, que pour nulle autre ne l'abandonneroit.
La sixieme euvangille Lors que femme voeult que son mary aime l'un de ses enfans plus que l'autre, si lui face mengier des deux bouts des oreilles de son chien la moittié, et a l'enfant l'autre part.
Si s'entrament assez tost, tellement qu'ilz ne sauront estre l'un sans l'autre.
La septieme euvangille Dist encoires une autre filleresse moult ancienne: Quant femme desire que son mari aime tous ses enfans oultre mesure, si prende de l'orine de tous ses enfans a tout eaue belle et clere, et par .IX.
jours au desceu de son mary, lui en fache laver ses deux mains et son visage; et par ainsi seront fort amez de leur pere tous ses enfans.
La huitieme euvangille Se une femme a grant desir que son mari ayme les parens et amis de par elle qu'il jamaiz n'ara amez, quant ilz la vendront veoir leur chien avec eulz, fault recueillier de la pissate du chien et lui en faire boire en cervoise ou mengier en potage a son dessceu.
Et aprés festoié qu'il ara le chien, moult ara en sa grace les personnes que le chien aymera.
La .IXe.
euvangille Se femme convoitte que son mary prende en hayne qui que soit qu'elle n'ayme pas, assez se treuve occoisons, maiz qu'elle se y voeulle emploier.
Si ne fault que dire a chascune foiz qu'ilz rencontrent l'un l'autre:   « In camo »   et   « Tibi soli » ,  et cetera, sans autre licite salutation ou devises.
La dixieme euvangille Qui voeult son chien affranchir de mauvaiz devenir, si lui donne a mengier tous les jours au matin du propre pain ung morseau ou deux, qui ara le dimence prochain esté porté a l'offrande de la grant messe; et quant le chien le reffusera, sachiés que il est mal disposé.
La onzieme euvangille Femme qui desire que ses vaches donnent chascune autant de lait comme celles de ses voisines, si doibt par chascun jour son vaissel a moudre frotter des bonnes herbes cueilliees sur la nuit saint Jehan.
La douzieme euvangille Qui voeult avoir l'yver et l'esté le bure de ses vaches depuis qu'elles ont vellé, lors que les vaches sont en sault, les convient mener devant le taur et les laissier le taur flairier sans aultrement touchier celle fois, et mener la vache trois fois entour le taur, et ainsi a la seconde fois, et a la tierce la faire saillir, et depuis tant qu'elle aist retenu.
La trezieme euvangille Quiconques ne voeult estre assailly ne abbayé des chiens de jour ne de nuyt, si aist du bon frommage rosty et leur en donne en disant; In camo et freno,  et cetera, et il sera laissié paisible.
Ce tour doibvent bien savoir ces amoureuz.
La quartorzieme euvangille Qui voeult avoir toute une lune de l'argent en sa bourse, si la salue reveramment le propre jour qu'elle appert nouvelle et le jour ensievant; si se perchevra moult tost de bon secours.
La quinzieme euvangille Quant femme enchainte engambe le tymon d'un char, se c'est ung filz, il ara groz membre et dur a merveilles.
Et se c'est une fille, elle ara moult grosses levres et vermeilles.
La sezieme euvangille Qui jamais ne voeult perdre ung bon chat quant on le a tel, oindre lui couvient de bure le museau et les quatre pattes par trois jours, et jamais de l'hostel ne s'en fuira.
La .XVIJe.
euvangille Qui voeult eschever les aguets et perilz de son chat quant il est mascle, si lui coupe tout jus une paulme de sa queue; car aprés que il a quatre ans, il pense nuyt et jour comment il pourra son maistre estrangler.
La .XVIIJe.
euvangille Se aucune personne mengue d'une beste que le loup aist estranglé et de laquelle il aist par avant mengié, a grant payne poeult icelle personne rendre ame, se le loup n'est premierement mort.
La .XIXe.
euvangille Se le loup d'aventure emporte ung mouton ou brebis hors des autres sans estrangler, et il est rescouz et se remet a point, le loup le recognoistra depuis tousjours et plus ne l'assauldra pour tant qu'il en puist avoir d'autres; et se d'aventure, il la prent et estrangle, si n'en mengera il ja, mais bien pourra suchier du sang s'il en a le temps et loisir.
La .XXe.
euvangille Quant l'en voit blans religieux aler ou chevauchier par les champs, nulz ne se doibt acheminer celle part pour le lait temps qui par coustume leur sourvient.
La .XXIe.
euvangille Lors que perchevez les corbeaulz en grant nombre eulz assembler en lieu non accoustumé, crians haultement et menans grant friente, pour aussi vray que euvangille, c'est tout signe d'aucune grande et prochaine adversité advenir.
La .XXIJe.
euvangille Quant une dame des nopces va de maison a l'eglise pour espouser, la meilleure de toutes les prieres qu'on lui donne, demeurent a son prouffit, moiennant que le donneur soit de par elle incontinent remercié; aultrement non.
La .XXIIJe.
euvangille Jamais on ne doibt mettre oeulz de geline couver ne d'anette, le venredi ne les deux jours que la lune se refait et deffait; car certes ilz sont par coustume devourez par bestes et oiseaulz la plus grant partie.
La .XXIIIJe.
euvangille Quant a une femme la gorge lui demengue, ce sont bonnes nouvelles que brief yra aux nopces ou a relevee faire grant chiere; mais quant c'est la teste, tout le contraire.
La .XXVe.
euvangille Qui tient ung chat larron, et il est prins en present mesfait, l'en lui doibt frotter son museau a ce qu'il a dommagié, et par trois fois, et jamais plus ne s'i vouldra rembatre.
La .XXVIe.
euvangille Quant on voit plenté de chaudes soris voller entour une maison, il en fait bon deslogier, car c'est ung grant signe que temprement le feu la destruira.
La .XXVIJe.
euvangille Qui de nuit laisse sur la table la nappe estendue, et les soris viennent par nuit sur la nape mengier les millettes de pain, quiconques mengue l'endemain sur icelle nape, ses dens lui deviennent noirs et tost aprés pourrissent.
La .XXVIIJe.
euvangille Qui le samedi ne met sur le hasple toutes les fusees de la septmaine, le lundi en treuve une mains que les servans des faees prent le samedi nuit pour leur droit; et par tout font ainsi iceulz, si les presentent a chascune sa portion lors que par tout ont dilligamment vacquié.
La .XXIXe.
euvangille Quant ung enfant est né et prest pour porter baptisier, soit filz ou fille, sur le bras ou premier il est mis, prent il l'adresce et inclination; car quant vous perchevez une personne esclenchie, au porter baptisier il fut premier couchié sur le bras esclenc, dont il tient a son prejudice.
Et pour tant ne poeult l'en faillir de premier couchier et porter l'enfant sur le droit lez.
La trentieme euvangille Quant ung puceau prent une vesve a femme, le premier enfant qu'ilz auront, se c'est ung filz, pour aussi vray que euvangille, il tiendra de sa mere et sera sage; et se c'est une fille, par droit contraire elle toute sa vie demourra innocente.
La .XXXIe.
euvangille Qui en sa maison nourrist une chienne tant et si longuement qu'elle a des petis, si tost qu'ilz sont faonnez, celle premiere portee doibt estre noiee; car de la garder oncques n'en advint que douleur, et pour vray tous deviennent mauvaiz ou sont dangereuz du dent.
La .XXXIJe.
euvangille Quant ungs homs fait sa jument copuler de estalon, si tost qu'il pense qu'elle a retenu, on la doibt mener en lieu ou elle voie de beaulz chevaulz et hardis, affin que sa portee prende plus vigeureuse inclination.
Et pour tout vray, qui ainsi en fera, ainsi en advendra.
La .XXXIIJe.
euvangille S'en vostre maison avez une chatte qui faonne des petis ou mois de may, faittes les incontinent jetter au loing, car qui en eslieve doibt savoir que jamais ne font nulz biens.
La .XXXIIIJe.
euvangille Qui par coustume tient en son hostel mireoir pendant soit en chambre ou en salle, de jour ne siet pas mal a y regarder.
Mais si tost que la nuit est venue, point on ne s'i doit mirer, ainchois le retourner ou couvrir la glace, car de legier l'en y pourroit en mirant veoir le Mauvais.
La .XXXVe.
euvangille Quant en quelque chambre voulez adouber lit ou couche a dormir, mettez le dossal vers midi affin que, se quelque pacient y couchoit, qu'il ait tousjours la clarté du jour sans grant veue de soleil, et au serain et au matin, le air de levant et ponent qui sentent ayr de montaignes et de fontaines; et par ainsi moult tost poeult recouvrer santé a petis despens.
La .XXXVIe.
euvangille Quant homme ou femme se lieve au matin et il vest sa chemise a l'envers, il s'en poeult de legier perchevoir incontinent qu'il cognoist que quelque chose que il face ne lui est plaisante ne prouffitable, ains dommagable, soit en achattant ou en vendant.
Et ainsi pour tout vray en advient.
La .XXXVIJe.
euvangille Deux hommes qui bien ayment l'un l'autre, jamaiz se tous deux menguent a une table et a ung escot, ne doibvent boire ensemble, mais l'un devant, l'autres aprés; car autrement ilz, a ung tresgrant besoing, ne se pourroient secourir.
La .XXXVIIJe.
euvangille Quant une femme a son cocq lent et niche, elle par force lui doibt faire mengier des aulz, dont ilz deviennent hardis, furieuz et fort combatans.
Et quant telz sont devenus, mieulz en gardent leurs droits et en sont amez et cremus de leurs gelines.
La .XXXIXe.
euvangille Qui voeult nourrir et eslever petis chiens sans gaires croistre, doibt le matin laver ses mains en eaue largement, et de celle eaue moullier le pain qu'on donne aux petis chiens quy par ainsi gaires ne croistront plus que icelles mains ne facent.
La .XLe.
et derniere euvangille Quant une femme pour aler pissier, engambe de nuit par dessus son mary, se c'est devant le tiers chant du cocq, affin que bras ou jambe ou autre n'en perde sa souplesse, la doibt faire retourner ainsi qu'elle ala; et se c'est aprés le chant derrenier, elle a loy de s'en retourner par ailleurs.
A tant finent les Euvangilles des Quenoulles jadiz recueillies par honnorables et discretes personnes, maistre Fouquart de Cambray, maistre Anthoine du Val et Jehan d'Arras dit Caron.
Depuis les precedentes euvangiles est avenu que un homme et sa femme aloient de Lille a La Bassee, et environ Fournes les surprint la nuit moult obscure, et assez tost aprés ilz se desvoyerent par ce que a leur avis, tousjours veoient loing d'eulx une chandeille.
Si sieuvirent icelle jusques au prez du jour qu'ilz s'apperceurent estre retournez ou lieu ou la nuit les avoit pris.
Dont l'endemain s'espandy la nouvelle entre les vieilles aux series ou les filerresses de coustume s'assemblent, ou souvent estoit parlé de Sebile et des faeez.
Sur quoy fut dit et conclud pour euvangile par une vieille ridee, que ces deux gens ainsi abusez avoient faussement amé l'un l'autre, et que le luiton avoit povoir de les ainsi mener et abuser jusques a ce que la femme aura de son mari ou filz ou fille.
En nom Dieu, respondy une autre non moins jone, quant premierement je amay par amours, qui fut assez loyaument, toutesfois le luiton m'abusa maintes fois, et aussi me traveilla le quauquemare souvent jusques a ce que je y eus remedié.
Je vous prie, dist une autre sans dens qui aloit au baston, que tu me dyes par comment tu fus quitte de la quauquemare qui aincoires me traveille souvent; car se ne fust ce meschief, et un que bien congnoy a mon plaisir me requeroit de marier, ja ne lui refuseroie.
- Pour aussy vray que euvangile, respondy celle, on me fist prendre .VIIJ.
festus cueilliez la nuit de sainct Jehan, et d'iceulx en faire .IIIJ.
petites croix et les mettre aux quatre corons de mon lit, et ainsy en fus delivre.
- Certes ainsy en feray je, respondy la vielle, affin de parvenir se Dieu veult, aincoires au dessus de mon desir.
- Certes, dist une autre filerresse non gaires ancienne, moult de fois ay oy parler des luitons, mais oncques n'en fus abusee.
Mais de la quauquemare ne me sçay faire quitte.
J'ay autresfois oy dire que qui moust ses vaches le vendredy par entre deux jambes par derriere, la quauquemaire le traveille tost et son mary en a l'aventure.
Mais je n'y ay volu entendre; il a autrement du mal assez, et si m'en porroit estre de pis, vous entendez bien le surplus.
- Il n'y a point de faulte, dist l'une des fillerresses, qui veult estre quitte de la quauquemaire, si s'endorme ses bras en croix.
Et qui se doute du luiton, si veste sa chemise ce devant derriere.
- Le luiton, dist une autre moult vielle, quant j'estoie a marier, me suivoit de nuit ou que j'aloye et grant paour me faisoit.
Une nostre voisine me dist:  «Porte du pain avec toy, et quant volenté te prent de pissier, fay ton aise et toudis mengue de ton pain; s'il te voit ce faire, jamais plus ne te suivera.
» La survint une jadis compaigne a dame Transeline qui dist: - Or ça, queles sont voz devises? - Sachiez, dist une vielle, que nous parlons des luittons, de la quauquemare, et des travaulz qu'ilz nous donnent souvent.
- Et pour aussi vray que euvangile, dist celle compaigne, se ilz vous ont traveillié, pas ne m'ont oublié; car n'eust esté l'ayde de dame Transeline, qui moult scet des secrez de Sebile, j'estoie perdue.
Mais parlons de ces leus warous, qui n'est riens si dangereux que leur encontre.
Car mon mary que j'ay espousé et que tel l'ay souppechonné passé a .XXXVI.
ans, m'en fait perdre maint beau somme.
Je ne sçay que penser, ne nul remede n'ay trouvé fors un seul.
C'est de mon chat qui va par nuit en amours, car il me deffend contre tel peril et se met au devant de iceulx, et a toute heure deffend son ami.
- Pour aussy vray que nous sommes icy assises, dist une autre filerresse, moult de fois puis dix ans, quant de nuit j'aloie a la serie, je rencontroie mon chat qui me venoit au devant, et si oioye aprés lui friente comme de ours ou de vache alant et venant de loing aprés moy.
- Je oy, dist une autre, ja pieça raconter a une ma parente qu'elle doubtoit son mari estre leu warou.
Mais par conseil, si tost qu'il estoit nuit, celle traynoit sa coroie ou son escourceul sur la terre aprés elle, et par ainsi n'en povoit estre approchie.
- Cela n'est point mauvais, dist une autre, car il est esprouvé.
Mais quant il vous sieut, il vous convient avoir de la chandeille benoite sur vous et la tenez en vostre main sans alumer, et incontinent il vous eslongera et querra autre part son aventure.
- Je oy, dist une autre vielle, ja pieça raconter a une mienne voisine qui souppechonnoit son mari d'estre leu warou, car elle le perdoit souvent en yver entre le Noel et la Chandeleur.
Un soir, elle se party de sa maison traynant son escourceul aprés elle, et l'endemain elle perceut entre ses dens aincoires des pieces du fil dudit escourceul que le matin avoit trouvé tout deschiré aux dens.
Dist une autre vielle: Se un homme a tele destinee d'estre leu warou, c'est fort se son filz n'en tient.
Et se filles a et nulz filz, volentiers sont quauquemaires.
- Certes, dist lors une des plus sages de toute l'assemblee, je vous ascoute volentiers et voz raisons ne sont que bonnes.
Mais que me diriez vous des mors esperis? Il s'en fait bon garder, aussi bien que de luitons, de quauquemaires ou de leu warous, car ilz traveillent sans estre veus et aussi souvent confortent.
Et les pires sont ceulx des enffans mornez, et les plus courtois sont des enfans destruis puisqu'ilz sont nez aprez leur baptesme, occis ou estains.
Dist une autre vielle: Quant l'enfant est nez, bien doit estre baptisié ou autrement, s'il n'est bien pourleu et a loisir, il aura en sa vie mal encontre ou quelque autre male aventure.
- Un homme qui femme prent par mariage doit savoir qu'elle ne soit nee sur jour perilleux, s'il n'en veult avoir povre joye.
Et pareillement doit la femme enquerir de son mari.
La eut une autre vielle qui dist: Je me donne grant merveille de ces amans par amours qui suivent leurs amies longtemps, puis reviennent et cuident estre amez comme devant.
Mais certes ilz n'en ont garde, je ne le sçay que par moy mesmes; et puis prient, et s'aucune chose leur est ottroyee, ilz ne comperent point et faillent de promesse, puis vuellent revenir par excusation.
Jamais aprés ce, bien a femme ne feront.
- Par ces croix, dist une autre vielle toute ridee, pas ne suis des plus jones; mais se le plus beau de tous autres m'avoit prié et en eust acquis quelque ottroy, et il defailloit de sa promesse, jamais a temps n'y revendroit.
Et se femme par sa folie autrement le fait, jamais bien ne lui en doit avenir.
- Par ces deux mains, dist une autre vielle, j'en ay eu sept espousez qui tous m'ont wyhotté comme je doubte.
Mais esperant d'en avoir un bon, se de marier estoie requise, s'il estoit a mon plaisir, bon gré l'en sauroye.
- En nom Dieu, dist une autre, aussi bien se mari on de cervoise comme de vin, ne l'un ne l'autre ne maintient en sa maison paix.
Mais qui me frauderoit du lit, jamais de moy beau ris n'auroit.
- Hee Dieu! dist une autre vieille, que vault compaignie s'amour n'y a? Nul n'est wihot, ne viel, ne lait, ne mal eureux s'il ne le cuide estre.
Qui de maint meschief veult estre quitte, si ne se marie jamais sur le jeudy.
- Femme nulle, dist une autre, ne doit homme espouser en decours de lune pour le bon eur que la lune donne a son renouvellement.
- Ha! dist une autre, femme qui doubte estre enchainte ne doit mengier frommage mol; car s'elle porte filz, il aura petit vit et court, et se c'est une fille, elle aura con large, parfont et maigre.
- Pour estre quitte des poirions, il fault prendre du filé que une femme a filé tandis qu'elle couche d'enfant et en loyer les poirions, et incontinent ilz cherront tous sans aucune remede.
.
