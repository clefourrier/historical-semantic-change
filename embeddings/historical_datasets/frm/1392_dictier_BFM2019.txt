CI COMMENCE L'ART DE DICTIER ET DE FERE CHANÇONS,   BALADES, VIRELAIS ET RONDEAULX, ET COMMENT ANCIENNEMENT   NUL NE OSOIT APPRANDRE LES .VII.
ARS LIBERAULX   CI APRÈS DECLAREZ, SE IL N'ESTOIT NOBLE.
ENTRE les .VII.
ars et sciences par lesquelles ce present   monde est gouverné, et qui sont appellez ars liberaulx,   pour ce que anciennement nul, se il n'estoit liberal,   c'est a dire fils de noble homme et astrait de noble   lignie, n'osoit aprandre aucun d'iceuls ars, c'est assavoir :   GRAMAIRE, LOGIQUE, RETHORIQUE, GEOMETRIE, ARISMETIQUE,   MUSIQUE et ASTRONOMIE, lesquelz ars trouva, du tiers   aige du monde et au temps de Habraham, Zozoastres,   qui regnoit en Baterie et Perse, est le premier et principal   ars GRAMAIRE, par lequel l'en vient et aprant tous les   autres ars par les figures des letres de A, B, C, que les   enfans aprannent premierement, et par lesquelz aprandre   et sçavoir l'en peut venir a toute science, et monter   de la plus petite letre jusques a la plus haulte.
LOGIQUE est après une science d'arguer choses faintes   et subtiles, coulourées de faulx argumens, pour discerner   et mieulx congnoistre la verité des choses entre le faulx et   le voir, et qui rent l'omme plus subtil en parole et plus   habille entre les autres.
RETHORIQUE est science de parler droictement, et a   quatre parties en soy a lui ramenées, toutes appliquées   a son nom ; car tout bon rethoricien doit parler et   dire ce qu'il veult moustrer saigement, briefment, substancieusement  et hardiement.
DE GEOMETRIE.
GEOMETRIE est science de mesurer et faire par proporcion   la taille des pierres et des merriens, et la perfection   des tours rondes et quarrées ; de faire et edifier les   chasteaulx, salles et maisons pour habiter, les clochiers et   autres edifices en ront, en triangle et en quarreure, et les   mener droit sanz boce jusques a leur perfection ; faire   tonneaulx et autres vaisseaulx de certaines pieces, longueur   et grosseur, et aucunefoiz cornus, comme sont   les baingnoueres et autres vaisseaulx, par contrainte de   cercles de certaines pongnies, par les lieures des osiers ;   faire nez et galées en mer.
Et cest art s'applique aux   fevres, charpentiers et maçons, ausquelz, se ilz sont bons   ouvriers de leurs mestiers, il fault comprandre et avoir en   ymaginacion de leur pensée toute la fourme et la perfection   d'un chastel, d'une maison, d'un grant vaissel et des   circonstances, avant que il soit commencé, et faire la   forme et mesure de chascune pierre, et ainsi des autres.
DE ARISMETIQUE.
ARISMETIQUE est science de getter et compter par le   nombre de augorisme et autre nombre commun, et de   mesurer et arpenter les terres, les boys et choses   semblables, pour sçavoir la haulteur des choses en alant   vers le ciel ; la largeur des eaues et des rivieres, la parfondeur   des puis et des concaves de la terre ; de sçavoir les   heures, les temps, les minutes et les momens ; pour sçavoir   le commencement des jours et des nuis, des sepmaines,   des moys et des ans ; pour venir au grant miliaire et   sçavoir par ce nombre, en querculant, la revolucion des   temps et congnoistre le cours du souleil et de la lune, et   du zodiaque ; sçavoir la maniere du poys et de la loy   des monnoyes, tant en or comme en argent, les dragmes,   caras, demi dragmes et les empirances ; et a venir par   getter et compter en montant et multipliant son nombre   de la plus petite somme jusques a la plusgrande et   haulte ; et pour congnoistre selon les espaces des charpenteries,   a veoir les cours des toiz par un des cours   seulement, quans milliers de clou et de late et de tieulle   il avra sur un toit, et ainsi des autres choses en ce cas.
Et cest art appartient assez sçavoir aux monnoyers et   changeurs, et si fait il bien aux astronomiens pour les   jugemens de leur science.
DE ASTRONOMIE.
ASTRONOMIE est une science de la congnoissance des   estoilles et des sept planettes erratiques et principales,   c'est assavoir : Mars, Mercurius, Venus, Saturnus,   Jupiter, Sol et Luna ; de leurs influences et disposicions   selon leurs qualitez et conjunctions en divers signes   et leurs opposicions, pour jugier des inclinacions naturelles   des hommes selon leur nativité, et aussi des fertilitez   ou sterilitez des terres et des fruis, des chauls et des   froiz, des sentez et maladies des gens et des bestes ; de   sçavoir le compost du souleil et de la lune, de partir   les ans et trouver les bisextes et leurs conjunctions des   lunes pour ordonner leurs saingnies, et les temps de   prandre medicine, et autres choses qui de ce se   despendent.
DE MUSIQUE.
MUSIQUE est la derreniere science ainsis comme la medicine   des .VII.
ars ; car quant le couraige et l'esperit des   creatures ententives aux autres ars dessus declairez sont   lassez et ennuyez de leurs labours, musique, par la douçour   de sa science et la melodie de sa voix, leur chante   par ses .VI.
notes tierçoyées, quintes et doublées, ses   chans delectables et plaisans, lesquelz elle fait aucunefoiz   en orgues et chalumeaux par souflement de bouche et   touchement de doiz ; autrefoiz en harpe, en rebebe, en   vielle, en douçaine, en sons de tabours, en fleuthes et   autres instrumens musicans, tant que par sa melodie   delectable les cuers et esperis de ceuls qui auxdiz ars, par   pensée, ymaginaison et labours de bras estoient traveilliez,   pesans et ennuiez, sont medicinez et recreez,   et plus habiles après a estudier et labourer aux autres .VI.
ars dessus nommez.
Et est a sçavoir que nous avons deux musiques, dont   l'une est artificiele et l'autre est naturele.
L'artificiele est celle dont dessus est faicte mencion ; et   est appellée artificiele de son art, car par ses .VI.
notes,   qui sont appellées us, ré, my, fa, sol, la, l'en puet aprandre   a chanter, acorder, doubler, quintoier, tierçoier,   tenir, deschanter, par figure de notes, par clefs et par   lignes, le plus rude homme du monde, ou au moins   tant faire, que, supposé ore qu'il n'eust pas la voix habile   pour chanter ou bien acorder, sçaroit il et pourroit congnoistre   les accors ou discors avecques tout l'art d'icelle   science, par laquelle et les notes dessus dictes l'en acorde   et donne l'en son divers aux aciers, aux fers, aux boys et   aux metaulx, par diverses infusions interposées d'estain,   de plomb, d'arain et de cuivre, si comme il puet apparoir   es sons des cloches mises en divers orloges, lesqueles par   le touchement des marteaulx donnent sons acordables   selon lesdictes .VI.
notes, proferans les sequences et autres   choses des chans de saincte Eglise.
Et ainsi puet estre   entendu des autres instrumens des voix comme rebebes,   guiternes, vielles et psalterions, par la diversité   des tailles, la nature des cordes et le touchement des doiz,   et des fleutes et haulx instrumens semblables, avecques le   vent de la bouche qui baillié leur est.
L'autre musique est appellée naturele pour ce qu'elle   ne puet estre aprinse a nul, se son propre couraige naturelment   ne s'i applique, et est une musique de bouche en   proferant paroules metrifiées, aucunefoiz en laiz, autrefoiz   en balades, autrefoiz en rondeaulx cengles et doubles,   et en chançons baladées, qui sont ainsi appellées pour ce   que le refrain d'une balade sert tousjours par maniere de   rubriche a la fin de chascune couple d'icelle, et la chançon   baladée de trois vers doubles a tousjours, par difference   des balades, son refrain et rebriche au commencement,   que aucuns appellent du temps present virelays.
Et ja   soit ce que ceste musique naturele se face de volunté   amoureuse a la louenge des dames, et en autres manieres,   selon les materes et le sentement de ceuls qui en   ceste musique s'appliquent, et que les faiseurs d'icelle ne   saichent pas communement la musique artificiele ne donner   chant par art de notes a ce qu'ilz font, toutesvoies   est appellée musique ceste science naturele, pour ce que   les diz et chançons par eulx faiz ou les livres metrifiez   se lisent de bouche, et proferent par voix non   pas chantable, tant que les douces paroles ainsis faictes   et recordées par voix plaisent aux escoutans qui les   oyent, si que au Puy d'amours anciennement et encores   est acoustumez en pluseurs villes et citez des pais et   royaumes du monde.
Ceuls qui avoient et ont acoustumé de faire en ceste   musique naturele serventois de Nostre Dame, chançons   royaulx, pastourelles, balades et rondeaulx, portoient   chascun ce que fait avoit devant le Prince du puys, et le   recordoit par cuer, et ce recort estoit appellé en disant,   après qu'ilz avoient chanté leur chançon devant le Prince,   pour ce que neant plus que l'en pourroit proferer le chant   de musique sanz la bouche ouvrir, neant plus pourroit   l'en proferer ceste musique naturele sanz voix et sanz   donner son et pause aux dictez qui faiz en sont.
Et aussi ces deux musiques sont si consonans l'une   avecques l'autre, que chascune puet bien estre appellée   musique, pour la douceur tant du chant comme des   paroles qui toutes sont prononcées et pointoyées par   douçour de voix et ouverture de bouche ; et est de ces   deux ainsis comme un mariage en conjunction de science,   par les chans qui sont plus anobliz et mieulx seans par la   parole et faconde des diz qu'elle ne seroit seule de soy.
Et   semblablement les chançons natureles sont delectables   et embellies par la melodie et les teneurs,   trebles et contreteneurs du chant de la musique artificiele.
Et neantmoins est chascune de ces deux plaisant   a ouir par soy ; et se puet l'une chanter par voix et par   art, sanz parole ; et aussis les diz des chançons se puent   souventefoiz recorder en pluseurs lieux ou ilz sont moult   voulentiers ois, ou le chant de la musique artificiele   n'aroit pas tousjours lieu, comme entre seigneurs et dames   estans a leur privé et secretement, ou la musique   naturele se puet dire et recorder par un homme seul, de   bouche, ou lire aucun livre de ces choses plaisans devant   un malade, et autres cas semblables ou le chant musicant   n'aroit point lieu pour la haulteur d'icellui, et la triplicité   des voix pour les teneurs et contreteneurs neccessaires   a ycellui chant proferer par deux ou trois personnes   pour la perfection dudit chant.
Et de ceste musique naturele, et comment homme, depuis   qu'il se met naturelment a ce faire, ce que nul, tant fust   saiges le maistre ne le disciple, ne lui sçavroit aprandre,   se de son propre et naturel mouvement ne se faisoit,   vueil je traictier principaument, en baillant et enseignant   un petit de regle ci après declarée a ceuls que nature   avra encliné ou enclinera a ceste naturele musique,   afin que ilz saichent congnoistre les façons et couples des   lais, la maniere des balades, chançons et rondeaulx en   pluseurs et diverses manieres ; quelz lettres sont les   voieulz et queles les liquides et les consonans ; et comment,   en metrifiant, deux voieulx ensuians l'un l'autre   menguent la moitié d'une silabe ; quelles rymes sont   consonans et quelles leonimes, et queles equivoques ; par   quantes manieres se puent faire balades et de quans vers,   et comment elles se puent copper.
Et premierement pour avoir l'introduction de ce que   dit est, je commenceray a la declaracion des voieulz en la   maniere qui s'ensuit.
C'est assavoir que nous avons cinq   voyeulx principaulx : a, e, i, o et u.
Et sont diz voyeulx,   pour ce que sanz yceulx ou aucun d'eulx ne se peut former   voix ne sillabe de lettre ne mot que l'en peust prononcer   ne proferer a nul vray entendement.
Et entre ces   cinq voyeulx en y a deux, c'est assavoir i et u, qui se   mettent bien ensemble, ainsi comme Julien, Vivien, ou   ainsi comme Jacob et vates.
Item les liquides sont : b, c, d, f, g, k, l, m, n, p, q, r,   s, t, x, v, z.
Et n'est pas h proprement lettre, mais n'est   que une aspiracion sonnant selon la maniere   des noms, ainsi comme se on vouloit dire hannequin ou   hannote, qui sanz ladicte h n'aroit pas son plain son, ainçois   diroit on annequin et annote.
Et desdictes liquides   les unes sont consonans, les autres demi voyeux, et les   autres mutes, qui donnent pou ou neant de son.
Et sont   les six demi voyeux s, l, m, n, r et x ; et sont appelez   demi voyeux pour ce que ilz commencent en voyeul et   terminent par eulx meismes.
Item les neufs lettres mueles  et qui point ne donnent de son ne de fin en sillabe se   trop po non, sont .IX.
C'est assavoir b, c, d, f, g, k, p,   q, t, lesquelles sonnent trespou au regard des autres   lettres.
Z et x ont double consonant et font leur posicion   si comme dixit et Gaza.
Et sont lesdictes liquides  comme l, m, n, r, qui font la sillabe brieve, si comme   est Ysabel, Marion, Jehan, Robert et eureux ; et par   ceste regle puet estre congneu en brief ce qui est voyeul,   demi voyeul, liquide, sonnant et muele des lettres de l'A,   B, C, par lesquelles tout langaige latin et françois est   escript et proferé.
Or sera dit et escript cy après la façon des Balades.
Et premierement est assavoir que il est balade de huit   vers, dont la rubriche est pareille en ryme au ver   antesequent, et toutefois que le derrain mot du premier   ver de la balade est de trois sillabes, il doit estre de   .XI.
piez, si comme il sera veu par exemple cy après ; et   se le derrenier mot du second ver n'a qu'une ou deux   sillabes, ledit ver sera de dix piez ; et se il y a aucun ver   coppé qui soit de cinq piez, cellui qui vient après doit   estre de dix.
EXEMPLE SUR CE QUE DIT EST.
Balade de .VIII.
vers couppez.
Je hez mes jours et ma vie dolente,   Et si maudis l'eure que je fu nez,   Et a la mort humblement me presente   Pour les tourmens dont je suy fortunez.
Je hez ma concepcion   Et si maudi ma constellacion   Ou Fortune me fist naistre premier,   Quant je me voy de touz maulx prisonnier.
Et est ceste balade leonime, par ce qu'en chascun ver elle   emporte sillabe entiere, aussi comme dolente et presente,   concepcion et constellacion.
Autre Balade.
De tous les biens temporelz de ce monde   Ne se doit nulz roys ne sires clamer,   Puisque telz sont que Fortune suronde   Qui par son droit les puet touldre ou embler ;   Le plus puissant puet l'autre deserter,   Si qu'il n'est roy, duc n'empereur de Romme   Qui en terre puist vray tiltre occuper   Ne dire sien, fors que le sens de l'omme.
Ceste balade est moitié leonime et moitié sonant, si   comme il apert par monde, par onde, par homme, par   Romme, qui sont plaines sillabes et entieres ; et les autres   sonans tant seulement, ou il n'a point entiere sillabe, si   comme clamer et oster ou il n'a que demie sillabe, ou si   comme seroit presentement et innocent.
Et ainsi es cas   semblables puet estre congneu qui est leonime ou sonnant.
Exemple de Balade de .IX.
vers toute leonyme.
Vous qui avez pour passer vostre vie   Qui chascun jour ne fait que defenir,   Vous vivez frans sanz viande ravie,   Se du vostre vous pouez maintenir.
Or vous vueilliez du serf lien tenir   Ou pluseurs par couvoitise   Ont perdu corps, esperit et franchise ;   C'est de servir autrui, dont je me lasse :     Vieillesce vient, guerdon fault, temps se passe.
Exemple de Balade de dix vers de .X.
et .XI.
sillabes.
Et se doit on tousjours garder en faisant balade, qui   puet, que les vers ne soient pas de mesmes piez, mais   doivent estre de .IX.
ou de .X., de .VII.
ou de .VIII.
ou de   .IX., selon ce qu'il plaist au faiseur, sanz les faire touz   egaulx, car la balade n'en est pas si plaisant ne de   si bonne façon.
Autre Balade.
Pour quoy fina par venin Alixandre,   Qui si puissans fut et si fortunez   Que le monde soubmist en aage tendre,   Et commença .XV.
ans puis qu'il fut nez   A conquerir ? Comment fu destinez   Cilz qui conquist Jude, ce fut Pompée ?   Après Thessale ot la teste couppée,   En Egipte le fist ly roys fenir   Tholomée, par traison dampnée :   Toudis avient ce qu'il doit avenir.
Autre Balade.
Depuis que le diluge fu   Et que les cinq citez fondirent   Par leur pechié, par ardent fu,   Que Loth et sa femme en yssirent,   Ne puis que les prophetes dirent   Les maulx dont ly mons seroit plains   Près de la fin, li noms Dieu vains   Et sa loy escandalisée,   Ne fu li termes si prochains   D'estre monarchie muée.
Balade equivoque, retrograde et leonime.
Et sont les plus fors balades qui se puissent faire, car il   couvient que la derreniere sillabe de chascun ver soit   reprinse au commencement du ver ensuient, en autre   signification et en autre sens que la fin du ver precedent.
Et pour ce sont telz mos appellez equivoques et   retrogrades, car en une meisme semblance de parler et   d'escripture ilz huchent et baillent significacion et entendement   contraire des mos derreniers mis en la rime, si   comme il apparra en ceste couple de balade mise cy après :   Autre Balade.
Lasse, lasse, maleureuse et dolente !   Lente me voy, fors de soupirs et plains.
Plains sont mes jours d'ennuy et de tourmente ;   Mente qui veult, car mes cuers est certains,   Tains jusqu'a mort et pour celli que j'ains ;   Ains mais ne fu dame si fort atainte ;   Tainte me voy quant il m'ayme le mains.
Mains, entendez ma piteuse complainte.
Et couvient que tous les couples se finent par la maniere   dessurdicte tout en equivocacion retrograde, ou   autrement elle ne seroit pas dicte ne reputée pour equivoque   ne retrograde, supposé ore que le derrenier mot du   ver se peust reprandre a aucun entendement du ver ensuiant,   se il ne reprenoit toute autre chose que le precedent.
Autre Balade de .IX.
et de .VIII.
piez, et de .VIII.
vers de ryme   pareilles, ce semble, par la maniere de l'escripre, qui est une   mesme escripture, et par lettres semblables.
Et ne se pourroit congnoistre que par la maniere du   prononcer en langue françoise, car les mos sonnent   par la prononciacion l'un mot une chose et l'autre   une autre ; et ainsi semble que nous aions deffault de   lettres selon mesmes les Hebrieux ; et apparra cy après   par la lecture.
Item en ladicte balade a envoy.
Et ne les souloit on   point faire anciennement fors es chançons royaulx, qui estoient   de cinq couples, chascune couple de .X., .XI.
ou .XII.
vers ; et de tant se puelent bien faire, et non pas de plus,   par droicte regle.
Et doivent les envois d'icelles chançons,   qui se commencent par Princes, estre de cinq vers   entez par eulx aux rimes de la chançon sanz rebrique ;   c'est assavoir .II.
vers premiers, et puis un pareil de la   rebriche ; et les .II.
autres suyans les premiers, deux concluans   en substance l'effect de ladicte chançon et servens   a la rebriche.
Et l'envoy d'une balade de trois vers ne   doit estre que de trois vers aussi, contenant sa matere et     servant a la rebriche, comme il sera dit cy après :   Autre Balade.
Chascuns se plaint, chascuns ordonne   Sur ce que Dieux a ordonné ;   Ly uns dit, quant il pluet ou tonne :    « Que n'a Dieux le beau temps donné ?   Las ! C'est trop pleu et trop tonné ! »   S'il fait chaut, on souhaide froit.
Pourquoy est on si mal sené ?   Encor est Dieux ou il souloit.
L'ENVOY   Princes, chascuns veult mettre bonne   Aux euvres de Dieu qui tout voit ;   C'est pechiez, sa justice est bonne :   Encor est Dieux ou il souloit.
D'autres Balades de .VII.
vers.
Item encores puet l'en faire balades de .VII.
vers, dont   les deux vers sont tousjours de la rebriche, si comme il   puet apparoir cy après :   Balade.
Par fondement me doy plaindre et plourer,   Et regreter des .IX.
preux la vaillance,   Car je voy bien que je ne puis durer.
Confort me fuit, Honte vers moy s'avance,   Couvoitise met en arrest sa lance   Qui me destruit mon plus noble pais.
Preux Charlemaine, se tu fusses en France,   Encor y fust Roland, ce m'est advis.
Alixandre, qui ot a justicier   Tout le monde par sa bonne ordonnance,   Quant il sçavoit un povre chevalier,   Armes, chevaulx li donnoit et finance,   Pour sa bonté li faisoit reverence.
De ce faire sont les plus haulx remis.
Preux Charlemaine, se tu fusses en France,   Encor y fust Roland, ce m'est advis.
Car chascun jour me fault amenuisier,   Par le default de vraye congnoissance,   Et par Deduit qui tient en son dangier   Celuy qui doit en moy mettre deffense,   Par le jeune conseil qu'il a d'enfance,   Dont Roboam fut convaincus jadis.
Preux Charlemaine, se tu fusses en France,   Encor y fust Roland, ce m'est advis.
Autre Balade.
S'Ector li preux, Cesar et Alixandre,   Deyphile, Tantha, Semiramis,   David, Judas Machabée, qui tendre   A subjuguer vouldrent leurs ennemis,   Josué, Panthasilée,   Ypolite, Tamaris l'onourée,   Artus, Charles, Godefroy de Buillon,   Marsopye, Menalope, dit l'on,   Et Synope, qui eurent cuers crueux,   Revenoient tout en leur region,   Du temps qui est seroient merveilleux.
L'ENVOY   Princes, se ceuls qui orent si grant nom   N'eussent tendu a ce qui estoit bon,   Leur renom fust en ce monde doubteux ;   Or ont bien fait, et pour ce les loon ;   Mais se tout vir pouoient par raison,   Du temps qui est seroient merveilleux.
De la façon des Serventoys.
Serventois sont faiz de cinq couples comme les chançons   royaulx ; et sont communement de la Vierge   Marie, sur la Divinité ; et n'y souloit on point faire   de refrain, mais a present on les y fait, servens comme   en une balade ; et pour ce que c'est ouvrage qui se porte   au Puis d'amours, et que nobles hommes n'ont pas   acoustumé de ce faire, n'en faiz cy aucun autre exemple.
De la façon des Virelais.
Après s'ensuit l'ordre de faire chançons baladées,   que l'en appelle virelais, lesquelz doivent avoir trois   couples comme une balade, chascune couple de deux vers,   et la tierce semblable au refrain, dont le derrain ver doit,   et au plus près que l'en puet, estre servant a reprandre   ledit refrain, ainsi comme le penultime vers d'une   couple de balade doit servir a la rebriche d'icelle.
Et   est assavoir que virelais se font de pluseurs manieres,   dont le refrain a aucunefois .IIII.
vers, aucunefois .V.
aucune   fois .VII., et est la plus longue forme qu'il doye avoir,   et les deux vers après le clos et l'ouvert doivent estre de   .III.
vers ou de deux et demi, brisiez aucunefoiz, et aucunefoiz   non.
Et le ver après doit estre d'autant et de pareille   rime comme le refrain, si comme il apparra cy après :   Virelay.
Mort felonne et despiteuse,   Fausse, desloyal, crueuse,   Qui regnes sanz loy,   Je me plaing a Dieu de toy,   Car tu es trop perilleuse.
Merveille est que ne marvoy,   Quant je voy   Morte la plus gracieuse   Et la mieudre en bonne foy   Qui, je croy,   Fust onques, ne plus joyeuse.
C'est par toy, fausse crueuse ;   Ta venue est trop doubteuse,   Tu n'as pas d'arroy ;   Espargnier prince ne roy   Ne veulz, tant yes orgueilleuse.
Mort felonne et despiteuse.
Autre Virelay.
Bien doy faire tristement   En dueil et dolentement   Mon temps user,   Quant je me voy refuser   Presentement   Par un mot trop simplement   Dire ou mander.
Las ! qui le me fist penser ?   Foleur, qui desesperer   Fait telement   Mon cuer et en plours muer   Que je ne me puis saouler   D'estre dolent.
Car ma dame nullement   Ne daingne amoureusement   A moy parler,   Mais me fait par tout blamer   Si durement   Qu'en moy n'a fors que tourment   Dur et amer.
Bien doy faire tristement, etc.
Virelay.
Cent mille foiz vous doy remercier,   Chiere dame, de vostre doulz octroy,   Car vous m'avez fait plus riche d'un roy   Et plus d'onnour que ne puis souhaidier ;   Car maint seigneur garni de noble arroy,   Riche et vaillant, vers vous poursuir voy   Pour vostre bien et vostre honnour traictier,   Qui mieulx valent en tous estas de moy.
Mais je vous aim telement, par ma foy,   Que nulement ne vous puis oublier.
Et quant vous plaist de tant humilier   Que la douçour de vo parler reçoy,   Vous me tenez en si amoureus ploy   Qu'autre après vous jamais avoir ne quier.
Cent mille foiz vous doy remercier.
De la façon des Rondeaulx.
...
Rondel sangle.
Cilz qui onques encores ne vous vit   Vous aime fort et desire veoir.
Or vous verra, car en cest espoir vit   Cilz qui onques encores ne vous vit.
Car pour les biens que chascun de vous dit   Vous veult donner cuer, corps, vie et pouoir ;   Cilz qui onques encores ne vous vit   Vous aime fort et desire veoir.
Autre Rondel.
Je ne vueil plus a vous, dame, muser ;   Vous pouez bien querir autre musart.
Tart m'apperçoy qu'om m'a fait amuser ;   Je ne veuil plus a vous, dame, muser.
Ne plus n'espoir en vous mon temps user,   Quant d'esprevier sçavez faire busart.
Je ne veuil plus a vous, dame, muser ;   Vous pouez bien querir autre musart.
Rondel double.
Joieusement, par un tresdoulz jouir,   En jouissant menrray vie joieuse,   Comme cellui qui se doit resjouir   Et joie avoir en la vie amoureuse.
Se joieus suy, chascun le puet veir   A mon chanter, tresplaisant gracieuse.
Joieusement, par un tresdoulz jouir,   En jouissant menrray vie joieuse.
Pour ce doy bien vostre amour conjouir,   Et joye avoir, humble flour precieuse ;   S'en chanteray tant que l'en puist ouir   Que mon chant vient de voix douce et piteuse.
Joieusement, par un tresdoulz jouir,   En jouissant menrray vie joieuse.
Autre Rondel.
Au monde n'a au jour d'ui que ces deux,   Eur et meseur, a tout considerer,   Dont l'un fait bien et l'autre desperer.
Aler partout puet cil qui est eureux,   On ne lui puet ne nuire ne grever.
Au monde n'a au jour d'ui que ces deux.
Mais bien se gart toudis le maleureux,   Car il ne puet fors meschance trouver ;   Chascun li nuit, si puet dire et prouver :   Au monde n'a au jour d'uy que ces deux.
Rondel.
Nul ne tendit onques a cheval d'or   Qu'il n'en eust la bride a son vivant,   Se du querir fu saige et diligent.
Diligence est un tresnoble tresor   Et qui a fait enrrichir mainte gent.
Nulz ne tendit onques a cheval d'or.
Le contraire ne vis onques encor,   Mais j'ay veu povre de negligent.
Or y pensez et sachiez vraiement :   Nul ne tendit onques a cheval d'or, etc.
Autre Rondel.
Vo doulz regart, douce dame, m'a mort,   S'amours ne fait que voz gentis cuers m'aint.
Quant en riant a vous amer m'amort,   Vo doulz regart, douce dame, m'a mort.
Quar je congnois en sa douçour ma mort   Pour la parfaicte amour qui en moy maint ;   Vo doulz regart, douce dame, m'a mort,   S'amours ne fait que vo gentis cuers m'aint.
Autre Rondel.
Certes mon oeul richement visa bel,   Quant premiers vit ma dame bonne et belle.
Pour ce que gent maintien et vis a bel,   Certes mon oeul richement visa bel.
Ne fut tel fleur puis que fut vis Abel,   Car fleur des fleurs tout li monde l'apelle :   Certes mon oeul richement visa bel,   Quant premiers vit ma dame bonne et belle.
La façon des Sotes Chançons et Pastourelles.
Item, quant est aux pastoureles et sotes chançons,   elles se font de semblable taille et par la maniere que   font les ballades amoureuses, excepté tant que les materes   se different selon la volunté et le sentement   du faiseur ; et pour ce n'en faiz je point icy exemple pour   briefté et pour abregier ce livret.
Cy parle de la façon des Laiz.
Item, quant est des laiz, c'est une chose longue et   malaisiée a faire et trouver, car il y fault avoir .XII.
couples, chascune partie en deux, qui font .XXIIII.
Et est   la couple aucune foiz de .VIII.
vers, qui font .XVI.
; aucunefoiz   de .IX., qui font .XVIII.
; aucunefoiz de dix qui font   .XX.
; aucunefoiz de .XII.
qui font .XXIIII., de vers entiers   ou de vers coppez.
Et couvient que la taille de chascune   couple a deux paragrafes soient d'une rime toutes differens   l'une couple a l'autre, excepté tant seulement que la derreniere   couple des .XII., qui font .XXIIII., et qui est et doit   estre conclusion du lay, soit de pareille rime, et d'autant   de vers, sanz redite, comme la premiere couple.
Et pour   exemple de ce, je mès cy .III.
couples d'un lay, et par   ycelles, consideré et attendu ceste regle, l'en pourroit   diversifier les autres couples, et faire jusqu'a .XII., qui   font .XXIIII., par la maniere que dit est.
Et qui se doubteroit   de ce non pouoir retenir, il ne faulroit que prandre   un lay, car ilz sont assez communs, et ce seroit trop   longue chose de l'avoir escript en ce livret.
Lay.
Puisqu'il me couvient partir,   D'amour martir,   Las ! que feray ?   Ou iray ?   Que devendray,   Fors que languir,   Quant m'amour et mon plaisir   Deguerpiray ?   C'est celle que je desir   D'ardent desir,   ...
De cuer vray,   Celle a qui j'ay   Mon recourir ;   Par li puis vivre ou mourir :   Pour ce m'esmay.
Car de Dydo ne d'Elayne,   De Judith la souveraine,   Ne d'Ester ne de Tisbée,   De Lucresse la roumaine,   Ne d'Ecuba la certaine,   Saire loyal ne Medée   Ne pourroit estre trovée   Dame de tant de biens plaine :   C'est l'estoille tresmontaine,   Aurora la desirée.
C'est l'ymage clere et saine   De toute beauté humaine,   C'est la bien endotrinée,   En chant tresdouce seraine,   En honnour la premeraine,   D'umilité aournée,   Dame de douçour clamée,   De beau parler la fontaine,   De toute grace mondaine   En ce monde renommée.
Mais ses gens corps   Et ses deppors   Est uns tresors   Tresprecieus,   Dont je sui mors   Si je vois hors.
Las ! dolereus,   Maleureus   Et souffraiteus,   Que feray lors,   Se Reconfors   Et doulz Ennors   Ne m'est piteus ?   Viengne la mors,   Je m'y acors,   Au langoreus,   Quant je recors   Les doulz confors,   Les regars fors   De ses doulx yeux,   Qui m'ont amors   Au dolent mors   Des amoureux,   Les gracieux   Et savoureux   Et doulz rappors   Par qui je pors   Tous dolens pors,   Les maulx doubteux,   A tristes pors   M'a Deconfors   Mis perilleux.
Et par cest exemple de six couples de lay differens   l'une de l'autre en metre et en nombre de vers et   aussi en ryme, lesquelles .VI.
couples ne font que troys des   .XII.
que un lay doit avoir, puet estre clerement entendue   la forme et la taille d'un lay a tous ceuls qui les   vourront faire.
Et pour mieulx veoir la difference desdictes   couples en ay je cy mis troys suyvanment.
Et doit   la derreniere des .XII.
estre semblable de ryme et de nombre   de vers a la premiere, ainsi comme il appert par la fin   de ce present lay, ou il a ainsis escript :   Pour ce prie a Souvenir   Que tost venir,   Quant m'en iray,   Sanz delay,   Face ce lay   Au departir   A ma dame, et sans mentir   Liez en seray.
Avec moy le vueil tenir   Et retenir,   Et tant feray   Que j'aray,   Quant revendray,   Par poursuir,   Grace, honneur et remerir,   Ou g'y mourray.
Item semblablement et finablement pourra sçavoir un   chascun qui de son noble couraige avra la musique   naturele bien estudié faire et amender, par cest present   art, avecques son noble engin, toutes manieres de   balades, rondeaulx, chançons baladées, serventois, sotes   chançons, laiz, virelais et pastourelles, eu regart aux   exemples et articles cy dessus escrips, et autres que l'en   puet veoir en tel cas communement de ceulx qui mieulx et   plus saigement le scevent et sçavroient mieulx faire que   moy, qui suy rudes et de gros entendement, et soubz la   correpcion desquelz je soubmet ce qui fait en est a leur   amendement, en eulx suppliant que se aucune chose y a   faicte moins suffisanment, ou que j'aye pechié contre   l'art en aucune maniere, ilz me vueillent ce pardonner en   l'imputant a ma simplesce et ignorance, et le corrigent   humblement pour honour de la science et pour l'amour   des aprantis ; car ce qui fait en est a esté du commandement   d'un mien tresgrant et especial seigneur et maistre,   auquel pour mon petit engin ne autrement, pour l'obeissance   que je lui doy, excusacion n'eust pas eu lieu, quant   a moy.
Et pour ce, lui supplie treshumblement qu'il   vueille prandre en gré ce que j'en ay peu et sceu faire, et   a moy pardonner mes faultes, car qui fait ce qu'il puet   et scet, au commandement de son seigneur, pour ce que   obedience vault mieulx que offrande ne sacrifice,   comme dit la Saincte Escripture, il doit estre prins en   gré et tenu pour excusé.
Ce fut fait le .XXVe.
jour de novembre, l'an de grace   Nostre Seigneur mil .CCC.
.IIIIxx.
et douze.
.
