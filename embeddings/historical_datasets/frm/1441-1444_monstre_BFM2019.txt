CHRONIQUE D' ENGUERRAN DE MONSTRELET.
LIVRE SECOND.
1422-1444.
DE L' AN MCCCCXLI.
Comment la duchesse de Bourgongne se parti du roy Charles estant à Laon et retourna au Quesnoy , où alors estoit le duc de Bourgongne son mari.
Au commencement de cest an , Charles , roy de France , estant à Laon , où il avoit solempnisé la feste de la résurrection Jhésucrist en l' ostel ébiscopal de l' évesque d' ycelle cité de Laon , tenant pluiseurs grans consaulz sur les requestes que luy avoit faites la duchesse de Bourgongne et ceulx de son conseil , en la fin desquelz consaulx finablement , comme j' ay jà déclairié , ly en furent peu accordées.
Dont elle ne fut point bien contente , et appercut assés clèrement , et aussy firent ceulz qui estoient avec elle , que les gouverneurs d' ycelui Roy n' avoient mie bien agréable le duc de Bourgongne , ne ses besongnes.
Et pour tant , elle véant que sa demeure yluceq ne ly estoit mie gramment prouffitable , prinst congié au dessusdit Roy , et le remercia de l' honneur et bonne récepcion qu' il luy avoit faite.
Et après luy dist :  « Monseigneur , de toutes les requestes que je vous ay faites ne m' en avés nulles octroiiées ne accordées , jà soit - il seloncq mon advis qu' elles fussent assés raisonnables.
»  A quoy le Roy ly respondi assés courtoisement , en disant :  « Belle seur , ce poise nous que aultrement ne se puet faire.
Car seloncq ce que nous trouvons en nostre conseil , à cui en avons parlé bien au long , ycelles requestes nous seroient moult préjudiciables à accorder.
»  Après lesquelles parolles elle prinst congé , comme dict est , au Roy , et à son fils le Daulfin.
Puis se parti de là et s' en vint ou giste à Saint-Quentin , avec elle toutes ses gens.
Et le raconduisi le connestable et aulcuns aultres , grand espace.
Duquel lieu de Saint-Quentin elle s' en vint lendemain disner au Chastel en Cambrésis.
Et à ceste heure estoient alés aulcunes gens dudit roy , fouragier ou pays de Haynau et ès marches à l' environ ; et emmenoient moult grosses proies , c' est assavoir chevaulx , vaches , et aultres biens et bestailz.
Si furent tost et radement poursievis des gens de ladicte duchesse.
Lesquelz en occirent trois ou quatre en la place , et les aultres se sauvèrent par force de bien coure , réservé deux qui furent ratains et pris , et menés au Quesnoy-le-Conte , où ils eurent les hateriaulx coppés.
Auquel lieu du Quesnoy ala au giste ycelle duchesse de Bourgongne , où estoit le duc son mari , à cuy elle racompta tout ce qu' elle avoit trouvé envers le roy de France et ceulx qui le gouvernoient.
Et pour vrai , la plus grand partie des nobles qui avoient esté avec elle en ycelui voiage , n' estoient point si françois à leur retour qu' ils estoient quand ils alèrent devers le Roy , pour aulcunes parolles qu' ils avoient oyes et veues en yceulz de ce party.
Pour lesquelz rappors , le dessusdit duc de Bourgongne se pensa en luy meisme , et s' en devisa avec aulcuns de son plus privé conseil , que grand besoing lui estoit de luy et ses pays tenir seurs et bien garnis de gens , considérans que à peu de occasion on seroit tost enclin de lui faire grief ou dommage.
Nientmains , si y avoit - il tous jours des vaillans , discrès , prudens et saiges hommes , qui moult désiroient et contendoient de les tenir en paix et bonne union.
Et par espécial de la partie du Roy se y employèrent l' archevesque de Rains , grand chancelier de France.
Et jà soit - il que la dessusdicte duchesse de Bourgongne se fust départie de devers le Roy , comme vous avés oy ci-devant , si y avoit - il , de jour en jour , aulcuns hommes de bien alans et venans de partie à aultre pour entretenir et concorder ce qui ferait à faire entre eulx.
Comment la forteresce de Montagu , appertenant au damoiseau de Commarcis , fut abatue et désolée par le commandement du duc de Bourgongne.
En oultre , messire Robert de Salebrusse , seigneur de Commarcis , poursievoit très fort le Roy et ceulz de son conseil pour ravoir la forteresce de Montagu.
Lequel seigneur de Commarcis n' estoit point en la grace du duc de Bourgongne , mais l' avoit en très grande indignacion et hayne pour pluiseurs injures qu' il avoit fait en ses pays , et aussy à ses gens et subgectz.
Et pour tant ne vouloit consentir pour nulle riens que ycelle forteresce luy fust rendue , ains vouloit qu' elle fust démolie et abatue.
Et pareillement le désiroient pluiseurs bonnes villes , comme Rains , Laon , Saint-Quentin et aultres , pour ce que de très long temps gens s' estoient acoustumés d' eulx y tenir.
Lesquelz moult fort avoient travillié et oppressé par leurs courses et pilleries ceulz desdictes villes et du plat pays à l' environ.
Et finablement la conclusion fut telle , que ceulx qui estoient dedens baillèrent seurté de le rendre au Roy , à l' entrée du mois de juing prochainement ensievant , en tel estat qu' il plairoit audit duc de Bourgongne , c' est assavoir entière ou désolée.
Et de ce fut le Roy content.
Pendant lequel temps , le duc de Bourgongne fict mettre ouvriers en oeuvre en grand nombre pour ycelle forteresce abatre et démolir.
Et ainsy en fut fait.
Mais durant le temps dessusdit , ycelui damoiseau de Commarcis cuida trouver aulcuns moyens secrètement de le ravoir en sa main pour argent , à aulcuns de ceulx qui l' avoient en garde.
Lesquelx furent de ce accusés , et pour ceste cause prins , et en y eut quatre qui eurent les hateriaux coppés.
Lequel en estoit l' un , le prévost de la ville dudit Montagu.
Ainsy et par telle manière fut désolée ycelle forteresce , laquelle estoit scituée et assise hault sur une montaigne , en moult fort lieu.
A l' occasion de laquelle le pays avoit eu moult à souffrir , comme dict est dessus.
Comment le roy de France ala mettre le siège devant la ville de Creyl , laquelle il conquist.
Item , après que le roy de France eut sousjourné par l' espace d' un mois ou environ dedens la cité de Laon , il se parti de là , et par Soissons et Noyon s' en ala à Compiengne , où il sousjourna par aulcuns jours , en attendant son armée qui se préparoit pour aler devant la ville de Creyl.
Et non obstant que Guillemme de Flavy , capitaine d' ycelle ville de Compiengne , euyst son pardon et rémission du Roy , pour la mort du seigneur du Rieu , mareschal de France , qui estoit mort en ses prisons , toutefois n' ala il point devers le Roy.
Mais par avant sa venüe , pour la doubte des amis dudit seigneur mareschal , s' en ala avec le seigneur d' Offemont pour estre plus seur de sa personne.
Et lors venoient gens de pluiseurs parties dudit royaume de France devers le Roy , qui par avant avoient esté mandés.
Et peu de jours ensievans , se départy ledit Roy de ladicte ville de Compiengne et s' en ala à Senlis , où il sousjourna ung petit de temps , et puis se mist à chemin avec son exercite pour aler vers la ville de Creil , que tenoient les Anglois.
Si se loga assés près d' ycelle ville , au costé devers Paris.
Et le connestable et aultres capitaines se logèrent à l' autre costé devant le pont.
Devant laquelle ville , de première venue furent faites aulcunes escarmuches.
Et tost après furent assis les gros engiens du Roy contre les portes et murailles , dont très fort les adommagèrent , et tant que les assiégés commencèrent à avoir grand doubte d' estre prins d' assault.
Pour quoy , au bout de douze jours ou environ après ledit siège mis , requirent de traictier avec ycelui Roy ou ses commis.
Sy leur fut octroyé.
Et en fin d' ycelui traictié , furent contens de rendre ladicte ville et le chastel avec tous les biens , par tel si qu' ils povoient emporter tant seulement leurs robes et ce qu' ils avoient d' argent.
Et ce fait , s' en alèrent soubz bon sauf conduict , tous à pied , par la porte du pont en tirant vers la ville de Biauvais.
Et y estoit en chief d' yceulx Anglois , messire Guillaume Chamberlan.
Après lequel partement des dessusdis Anglois , le Roy entra dedens le chastel.
Et les aultres seigneurs et capitaines se logièrent en pluiseurs lieux devant la ville.
A laquelle garder il commist Yvon du Puis.
Comment le roy de France ala asségier la ville de Pontoise , laquelle en la fin il conquist d' assault.
Item , après que le roy de France eut sousjourné aulcuns peu de jours en la ville de Creil , il tira vers la ville de Pontoise , à tout son armée , et y vint environ la my mai.
Si se loga en l' abéye de Maubuisson , où il y a une notable église de dames et de moult beaulx édefices.
Et avec luy se logèrent tous ceulx de son ostel , avec aulcuns aultres.
Et le connestable et les mareschaulx de France , c' est assavoir les seigneurs de Saloingnies et de Lohiac , et pluiseurs aultres capitaines , se logèrent en aulcuns aultres divers lieux.
Et brief ensievant furent assis et affustés les grans engiens du Roy devant ung bolevert qui estoit au bout du pont , au costé devers ledit lieu de Maubuisson.
Lequel fut tantost si adommagié qu' il fu prins d' assault.
Si y furent mors quatorze ou seize des gens du Roy , et pluiseurs bléciés.
Et pareillement furent aulcuns Anglois.
Lequel bolevert le Roy fist refortifier , et ordonna pour la garde d' ycelui messire Denis de Chailly et Michault Durant , à tout leurs gens.
Et d' aultre part on fist faire ung pont par dessus la riviere d' Oise contre l' abéye de Saint-Martin , lequel fut cloz de petite muraille , et fut fortifié tout à l' environ , tant de fossés comme de petit boleverts , ainsy qu' il est acoustumé de fortifier bastilles.
Et là se loga messire Charles d' Angou , le seigneur de Cotigny , admiral de France , avec lui trois ou quatre mil combatans.
Et si fut fait à l' entrée du pont , au dehors de ladicte rivière d' Oise , une assés forte bastille , pour la garde d' ycelui pont.
Par le moyen desquelles fortificacions pouvoient passer seurement à leur aise , sans le dangier desditz Anglois leurs adversaires , auquel costé il leur plaisoit de ladicte rivière.
Et entretant que les approches dessusdictes se faisoient , vinrent devers le Roy grand nombre de gens , tant seigneurs et nobles hommes comme ceulx des bonnes villes , qui par avant avoient esté mandés.
Entre lesquels y vindrent , de ceulx de la cité de Tournay , jusques au nombre de six vins combatans ou au desus , en très bon convenant , gens d' eslite et très bien habilliés , dont la plus grand partie estoient arbalestriers.
Et les conduisoient trois notables hommes d' ycelle cité , dont le premier estoit nommé Symon de Saint-Jenois , l' autre Robert le Louchier , et le tiers Jehan de Courcielles.
Si furent recus du Roy très joieusement.
Et aussy y vinrent ceulz de la cité de Paris , en moult grand quantité et en très bel estat , et avec ce d' aultres bonnes villes.
Et si comme ils venoient , estoient receus et logés par les gens du Roy , comme il appertenoit.
En oultre , Loys de Luxembourg , conte de Saint Pol et de Ligney , qui par avant avoit fait son amas de gens d' armes en ses seignouries , y arriva , environ huit jours après le Saint Jehan , à tout six cens combatans ou environ , très bien en point ; et faisoit moult chault.
Si mist ses gens en bataille assés près du logis du Roy.
Lequel , avec aulcuns de ses princes et capitaines , les ala veoir bien à loisir , et toutes ses gens.
En fu moult joieux de sa venue ; si le festoia et mercia moult grandement de ce qu' il l' estoit venu servir à si belle compaignie.
Avec lequel conte de Saint-Pol estoit le seigneur de Vervins , messire Colard de Mailly , Loys d' Enghien , messire Ferri de Mailly , Jehan de Hanghiers , messire Daviot de Poix , Jacotin de Béthune et ses frères , George de Croix , et pluiseurs autres gentils hommes.
Si furent ce jour une grand partie moult travilliés de la chaleur dessusdicte , et tant que à la cause d' ycelle chaleur morut ung gentil homme , nommé Robert de Fransomme.
Et quand le Roy les eut veus , comme dict est , s' en alèrent logier au plus près de là , et brief ensievant se logier avec les aultres audit siège.
Et aussi y vint le conte de Vaudémont , acompaignié de cent à six vins combatans.
De laquelle venue le Roy fut très content et joyeux.
Et pour vray , à ceste assemblée furent moult de grans ou service du dessusdit roy de France.
C' est assavoir , son fils le Daulfin , le conte de Richemont , connestable de France , et les deux mareschaulx dessus nommés , et l' admiral , messire Charles d' Angou , les contes d' Eu et de La Marche , de Saint-Pol , de Vaudémont , de Labreth , de Tancarville , de Joingny , le visdame de Chartres , le seigneur de Chastillon , le seigneur de Mareul en Brie , le seigneur de Bueil , La Hire , Pothon de Sainte-Treille , le seigneur de Ham , messire Heinselin de La Tour , le seigneur de Moy , Glaudu de Auges , Renauld de Longueval , le seigneur de Moyencourt , le seigneur de La Suze , messire Theolde de Walperghe , Anthoine de Chabennes , Charles de Flavi , messire Gilles de Saint-Simon , Hue de Mailly , Olivier de Coitivy , le seigneur de Pennesach , Blanchefort , Floquet , Brousacq , Joachim Rohault , Pierre Renauld , le seigneur de Graville , maistre Jehan de Gapondes , Joffroi La Hire , le bastard de Harcourt , et moult d' aultres notables gens de grande auctorité.
Et tant que , seloncq l' estimacion de ceulx en ce congnoissans , le Roy povoit bien avoir en tout de dix à douze mil combatans , et fleur de gens de guerre.
Lesquelz , chascun endroit soy , estoient moult désirans de conquerre la ville de Pontoise.
Durant lequel temps , le duc d' Yorch , le seigneur de Thalebot et aulcuns aultres chiefs de la partie des Anglois qui se tenoient à Rouen , commencèrent à viser et ymaginer comment ils pourroient mieulx souscourir à leurs gens qui estoient dedens ycelle ville de Pontoise.
Et en fin se conclurent que pour la première fois , le seigneur de Thalebot le yroit ravitailler pour adviser la manière et conduicte des Francois.
Si se mist sus ledit Thalebot , à tout quatre mil combatans ou environ , tant de pied comme de cheval , à tout chars , charettes et bestail.
Et ala par aulcuns jours , tant qu' il vint logier jusques à une ville nommée Cheverin , assés près dudit lieu de Pontoise , et là jut deux nuis.
Et entretant , bouta des vivres dedens ladicte ville , sans avoir aulcun empeschement et destourbier.
Car le Roy et ceuls de son conseil estoient délibérés de non combatre yceulx Anglois , si non que ils les trouvassent grandement à leur advantaige.
Après lequel ravitaillement , messire Jehan de Thalebot s' en retourna à Mante , et se logèrent ses gens en ung village au dehors de la ville , et de là s' en retournèrent en Normendie.
Et entretant , les engiens du roy de France qui estoient assis contre ladicte ville de Pontoise , tant en la grande bastille de Saint-Martin comme ailleurs , gettoient continuelment contre les tours et murailles d' ycelles , et les dérompoient en pluiseurs lieux.
Mais les dessusdiz assiégés les refaisoient nuit et jour , de queues et de bois , au mieulx qu' ilz povoient.
Et avec ce faisoient aulcunes fois des saillies contre lesdiz François.
Aux quelles , tant d' une partie comme de l' autre , en y avoit très souvent de mors et de bléciés et de navrés.
Durant lequel temps , le Roy et ceulx de sa partie encloyrent ycelle ville par siége , tout à l' environ.
Mais bonnement ne povoient encore veoir qu' il se peuyst faire sans trop grand péril , parce que lesdiz siéges ne povoient aler au secours l' un de l' autre , se besoing en eust esté.
Et si sentoient que les Anglois dessusdiz estoient bien puissans , et assés prestz pour venir brief ensievant eulx combatre pour lever le siège.
Et pour ces causes delayèrent , lesdiz François , de environner ycelle ville.
Et fut ordonné qu' on feroit encore une grande bastille en la forest de Compiengne , pour amener par eaue , et ycelle asseoir sur aulcuns des costés où on verroit qu' il seroit plus expédient.
A laquelle , pour le faire expédier , fut commis Guillaume de Flavi.
Et certain temps après , ledit messire Jehan de Thalebot retourna pour la seconde fois et ravitailla arrière de chief ladicte ville et lesdiz asségiés , de foison de vivres et d' aulcuns engiens et habillemens de guerre.
Et à chescune fois y laissoit une partie de ses gens , et remenoit avec luy ceulx qui estoient navrés ou malades.
Et comme par avant , après ledit ravitaillement s' en retourna sans avoir aulcun empeschement.
Toutefois , le Roy véant les manières que tenoient sesdiz adversaires , ayant considéracion que celui siège porroit estre long par le moyen des vivres qu' on amenoit en ladicte ville de Pontoise de jour en jour , en estoit moult mérancolieux et desplaisant.
Nientmains il , de sa personne , faisoit très grand diligence d e faire fortifier ses bastilles , comme de les pourveoir de vivres et aultres besongnes nécessaires pour eulx deffendre , se ainsy advenoit qu' on les assaillist.
Comment le duc d' Yorch , souverain gouverneur de Normendie pour le roy d' Angleterre , vint vers la ville de Pontoise pour cuidier lever le siège du roy de France.
Ou temps dessusdit , le duc d' Yorch , qui estoit chief pour la guerre et lieutenant général pour le roy Henri d' Angleterre quand ès marches de France et de Normendie , avoit assemblé de six à sept mil combatans.
Entre lesquelz estoient , les seigneurs d' Escalles et de Thaleboth , messire Richard d' Oudeville , qui avoit espousé la duchesse de Bethfort , seur à Loys de Luxembourg , conte de Sainl-Pol , et aulcuns autres capitaines de Rouen , dont plus avant ne suis informé des noms.
Et avoient avec eulx très grand nombre de chars , charettes et chevaulx chargiés de vivres et artilleries ; et si avoit grand bestail.
Si se mirent en chemin en moult belle ordonnance , entour le mi-jullet , et de Rouen , par aulcunes journées , vinrent devers Pontoise , ledit duc d' Yorch et ses gens.
Et faisoit l' avant garde , à tout trois mil combatans , messire Jehan de Thalebot.
Si se loga ledit duc à Cenery , à demie lieue près de ladicte ville de Pontoise.
Et l' avant garde se loga à une ville nommée Hetonville.
Ouquel logis ils furent par trois jours et ravitaillèrent ladicte ville très habondamment de pluiseurs manières de vivres.
Et adonc firent scavoir au Roy qu' ilz estoient venus pour le combatre et toute sa puissance , se il se vouloit mettre aux champs contre eulx.
Mais le Roy n' eut point conseil de ce faire , ains luy fut dit et remoustré comme aultre fois par ceulx de son grand conseil , qu' il seroit mal consillié de adventurer sa personne et toute son armée contre gens de si petit estat au regard de luy.
Disant oultre , que aultres fois luy avoit trop chier cousté en aulcunes batailles qui avoient esté faites contre eulx par ses gens durant son règne , et que mieulx valoit de leur laissier faire leur envaye pour ceste fois , et garder les passages de ladicte rivière , car bonnement ne pourroient lesdiz Anglois faire long séjour à si grant gent , pour ce qu' ilz n' avoient vivres , si non à grand dangier.
Si fut ceste conclusion tenue.
Si furent pluiseurs capitaines envoyés par ordonnance avec leurs gens au bout de la rivière d' Oise , depuis Pontoise jusques à Biaumont , et encore oultre.
Et le Roy et ceulx des bastilles demourèrent en leurs logis.
Et adonc , les Anglois , véant que point ne seroient combatus , prinrent conseil et conclurent l' un avec l' autre de passer la rivière d' Oise se ilz povoient , pour aler en l' lsle de France , et meismement au logis du Roy.
Si se deslogièrent dont ilz estoient logiés , au quatriesme jour , et tous ensamble s' en alèrent logier à Chanville Hault-Vergier.
Et pour ce qu' ilz estoient assés advertis qu' on gardoit les passaiges contre eulx , veyrent bien qu' ils ne povoient mieulx faire , ne achever leur entreprinse , que par nuit.
Et avoient petit bateaulx de cuir et de bois , cordes et aultres habillement , tous propices à faire pons , qu' ils avoient chargiés sur leurs charios.
Si ordonnèrent que la grigneur partie de leurs gens feroient samblant de vouloir passer par force d' assault au port de Beaumont , en y faisant ung très grand cri et haulte noise , adfin que toutes gens de leur adverse partie laissassent leurs gardes pour y venir , et les aultres , à tout leurs habillemens , yroient tout quoyement espyer sur la rivière quand ils verroient qu' il seroit heure de besongnier.
Laquelle chose ils trouvèrent selonc leur intencion.
C' est assavoir , adrecèrent contre l' abéye de Royaumont , où lors n' y avoit point de guet.
Car desjà toutes gens de guerre estoient alés devers ledit lieu de Beaumont , où le dessusdit cry et le bruit estoit encommencié , si comme entre eulx Anglois avoient proposé et devisé.
Et faisoient grand semblant de vouloir yluecq passer la rivière ; ce qui estoit mal possible , pour tant qu' on leur volsist deffendre.
Et adonc , les dessusdiz Anglois boutèrent ung batelet en l' eaue , et passèrent bien doubtablement oultre , trois ou quatre , pour la première fois.
Lesquelz atachèrent une forte corde d' un bort à l' autre , à tout petis penchons qu' ilz avoient loyé par le milieu , par le moyen de laquelle ilz passèrent tantost , de quarante à cinquante.
Lesquelx se fortifièrent de penchons aguisiés à deux boutz , ainsy qu' ilz ont accoustumé de faire.
Or considérés le péril où les premiers passans se mettoient.
Car pour vray , s' il y eust eu seulement dix combatans de la partie des François , ils eussent bien gardé ledit passage contre ledit duc d' Yorch.
Si est moult bel exemple pour ceulx qui ont telle besongne à conduire de y commettre gens qui soient seurs et doubtent à perdre leur honneur , pour ce que par malvaise diligence adviennent souvent de grandes mésaventures.
Et tost après , aulcuns des gens Floquet , qui avoient la charge de cest costé , en retournant de envers Beaumont où ilz estoient alés au cry dessusdit , apperceurent les diz Anglois qui passoient.
Si y alèrent tantost et cryèrent à l' arme tout au long de ladicte rivière jusques audit lieu de Beaumont , où estoient grand partie des capitaines , qui montèrent tantost à cheval.
Et alèrent les aulcuns audit passage sur intencion de les rebouter.
Mais ce fut peine perdue.
Car ilz estoient jà en trop grand nombre pour y résister , jà soit qu' il y eut escarmuche entre ycelles deus parties.
A laquelle escarmuche fut mort ung très vaillant homme nommé Guillaume du Chastel , nepveu de messire Tanegui.
Et avec luy furent mors deus ou trois aultres.
Et avoient fait lesdiz Anglois ung pont de cordes , par lequel ilz passèrent tout leur charroy et aultres baghes et aultres habillemens de guerre.
Et lors les François , véant qu' ilz n' y povoient mettre remède , se tirèrent grand partie hastivement vers Pontoise , et noncèrent au roy de France ces nouvelles.
Lequel en fut moult fort desplaisant , et perçut bien aulcunement qu' il estoit en grand péril de recepvoir grand honte , dommage et destourbier.
Si fist sans délay porter grand partie de son artillerie devers la grande bastille de Saint-Martin , et se prépara diligamment de deslogier de là et toute son armée , se besoing luy en eust esté.
Et lors yceulx Anglois , quand ils furent passés tout à leur aise , couchèrent la première nuit au pont dudit passage.
Et firent ce jour aulcuns nouveaulx chevaliers.
Entre lesquelz le furent fais les filz du conte d' Ormont , d' Irlande , et les deux frères du conte de Staffort , dont l' un se disoit conte d' Eu.
Et lendemain se deslogèrent assés matin , et chevaulchèrent en moult belle ordonnance en tirant vers Pontoise.
Et adonc eut le Roy conseil de laissier son logis de Maubuisson , et s' en ala à Poissy , et avec luy tous ceulx de son ost , réservé ceulx de la bastille Saint-Martin , desquelz estoit souverain capitaine le seigneur de Coctigny , admiral de France , et avec lui , Lahire , Joachin Rohault , Jehan d' Estouteville et Robinet son frère , messire Robert de Béthune , seigneur de Moreul en Brie , le seigneur de Chastillon , le seigneur de Mayoncourt , Renauld de Longueval , le seigneur de La Roche Guion , seigneur de Moy en Beauvoisis , et moult d' autres nobles et grans seigneurs et vaillans hommes d' armes.
Et aussi y demourèrent ceulx de la cité de Tournay dont dessus est faite mencion.
Et y avoit en retrait des vivres de l' ost en très grand habondance.
Et au partement d' ycelui Roy , leur fu promis de les souscourir en tout ce qu' il leur seroit possible.
Et quand au bolevert du bout du pont que tenoient lesdiz François , ils le délaissèrent et habandonnèrent.
Et en après , le dessusdit duc d' Yorch se tira vers Maubuisson , dont le roy de France s' estoit parti , et y trouva encore des vivres et autres biens que les marcheans n' avoient peut enlever , et là se loga.
Et Thalebot s' en ala logier une lieu plus avant en une ville sur la rivière entre Pontoise et Co nflans.
Lequel logis ils tinrent trois jours.
Et aloient en la ville par leur pont , que ceulx de dedens avoient réédifiée avec leur bolevert , tout à leur plaisir.
Et pareillement ceulx de dedens yssoient quand bon leur sambloit , sans avoir empeschement ou destourbier de leurs dictz adversaires.
Si espéroient ceulx de ladicte bastille estre assaillis chascun jour , et estoient en voulente de eulx très bien deffendre.
De laquelle chose , au regard d' assault ilz n' avoient garde , car yceulx Anglois n' eussent jamais bouté leurs gens en ce dangier , actendu les affaires qui leur sourvenoient , dont ilz ne povoient encore veoir la fin.
Mais non obstant ce , leur disoient qu' ilz les assauldroient et qu' ilz se départissent à tout une partie de leurs baghes , et qu' ilz feroient grand sens , actendu et veu que le Roy les avoit habandonnés et laissiés en ce dangier.
Mais ilz n' en avoient nulle volenté de ce faire , ains respondirent qu' ilz n' en feroient riens , et que point ne les doubtoient.
Entre lesquelles parolles furent faites aulcunes escarmuches entre eulx , et plus de trait que par aultre manière.
Et au quatriesme jour , ledit duc d' Yorch se desloga dudit lieu de Maubuisson et ala au logis de Thalebot , qui avoit fait faire ung bolevert de cordes , cloyes et aultres besongnes , par lequel ilz repassèrent l' eaue d' Oize.
Et povoient bien avoir quarante chars , que charettes.
Et ce propre jour , Pothon de Saincte-Treille s' estoi parti de Poissy , à tout grand quantité de gens de guerre , pour mener vivres à la devant dicte bastille.
Et alèrent après luy le connestable de France , le conte de Saint-Pol , et aulcuns aultres capitaines , pour le souscourir , se il en euyst besoing.
Mais ilz furent advertis du rapassage desdictz Anglois.
Pour quoy ilz envoyèrent devers ledict Pothon , dire qu' il se hatast de retourner.
Et il leur remanda qu' ilz s' en alassent passer par Meulen , par où ilz s' en retourneroient audit lieu de Poissi par l' autre costé de la rivière.
Laquelle chose ilz firent.
Et après que le duc de Yorch et ses Anglois furent repassés comme dict est , s' en alèrent mectre en bataille devant Poissy , où estoient le Roy et le Daulphin , avec grand partie des seigneurs et des capitaines ; et y eut une moult grand escarmuche , à laquelle furent prins deux des archiers du connestable de France et ung archier du conte de Saint-Pol.
Et de là s' en alèrent logier en une ville nommée Courtie sur Saine , et lendemain retournèrent à Mante.
Et le Roy s' en ala de Poissy à Conflans , à tout une partie de ses gens.
Et ledit connestable , le conte de Saint-Pol , et pluiseurs aultres , alèrent passer à Saint-Clau et de là à Paris , où ilz furent deux jours.
Et puis retournèrent , toutes gens de guerre , en l' Isle de France , où leur furent délivrées villes pour eulx logier , chascun selonc son estat.
Et depuis le Roy , à tout les seigneurs qui estoient entour lui , alèrent à Saint-Denis en France , où ilz furent jusques à la mi-aoust.
Et de là retourna le Roy encore à Conflans , où il fist faire un pont pour passer en ung isle sur la rivière de Saine.
Avec ce , fist faire ung aultre pont pour passer la dessusdicte rivière tout oultre.
Au bout duquel il fist faire ung bolevert et grans fossés entour , dedens lequel se logèrent grand nombre de gens de guerre.
Durant lequel temps , Thalebot vint pillier la ville et l' abéye de Poissy et les biens des dames , et puis s' en retourna à Mante.
Et brief ensievant fut la ville de Pontoise ravitaillié pour la quatriesme fois , et y demourèrent les gens du duc d' Yorch ou lieu de ceulx qui y estoient de par ledit Thalebot.
Dont le Roy fut moult troublé , véant qu' il estoit petit apparant que son entreprinse venist à bonne fin.
En conclusion il se pensa en luy meisme , que se il se départoit de là sans avoir l' obéyssance d' ycelle ville de Pontoise qui tant lui avoit cousté et devant laquelle il avoit jà esté si longue espace de temps , ce luy seroit ung très grand déboutement et deshonneur de s' en partir sans le subjuguier , et crieroit le peuple contre luy et ses gouverneurs , et par espécial les Parisiens , qui tant y avoient mis du leur.
Et avec ce , estoit du tout adverti comment les princes de son royaume et meysmement de son sang , n' estoient point bien contens de son gouvernement , et luy avoit esté dit qu' ilz se debvoient assambler ensamble , et que ce n' estoit point pour son bien.
Et par ainsy n' estoit point de merveille se il avoit bien à penser ; nientmains il se disposa et conclut avec les plus féables de son conseil , de retourner et logier audit lieu de Maubuisson , et de pourseyvir sadicte entreprinse.
Et y revint , au bout de douze jours après ce qu' il en estoit parti.
Si fist relogier ses gens en pluiseurs lieux , ainsy comme ilz estoient par avant son partement.
Et ung aultre jour , se leva une moult grande escarmuche au costé d' entre Maubuisson et ladicte ville , à laquelle fut mort Glaude de Hangest , seigueur d' Arzillières , du trait d' un canon.
Et d' aultre part , durant le temps dessusdit , furent faites pluiseurs chevaulchiés et escarmuches entre les François et les Anglois.
Lesquelles racompter chascune à par ly , seroient longues et anuiables.
Dont à l' une fut blécié Charles d' Anjou d' une flesche.
Et au regard des grosses besongnes et rencontres , s' en firent peu qui facent à escripre.
En après , le conte de Saint-Pol , qui avoit ses gens , lesquelx estoient moult travilliés et avoient despendu largement du leur et moult désiroient de retourner en leur pays , qui le prioient qu' il les volsist remener , prinst congié au Roy et à monseigneur le Daulphin.
Et s' en retourna devers son pays.
Lesquelz luy donnèrent de biaus dons , en le remerciant des bons services qu' il leur avoit fais.
Si se parti de là et puis amena ses gens pour passer la rivière d' Oise au pont Sainte-Maxence.
A l' entrée duquel pont le capitaine d' ycelui yssi hors pour parler au conte de Saint-Pol.
Si s' esmeurent entre eulx parolles rigoreuses , et tant que ycelui conte de Saint-Pol cuida faire prendre ledit capitaine.
Mais il saillist vistement dedens son fort , et incontinent fist tirer de canons et d' arbalestres sur ledit conte de Saint-Pol et sur ses gens.
Desquelx cops de canon fu tué le cheval messire Ferri de Mailly , et ung aultre homme d' armes eut le bras rompu.
Pour lequel débat , ledit conte et ses gens se retrayrent arière de là , et s' en alèrent passer à Compiengne , et de là se tira , ledit conte , en son pays.
Et ceulx dudit pont alèrent après aulcuns de ses gens qui estoient passés et aloient vers Mondidier.
Si les batirent et destroussèrent.
Et en ces meismes jours , se parti pareillement le conte de Vaudémont , à tout ses gens , et aussy firent aultres grans seigueurs , et laissèrent le Roy en l' estat que vous avés oy.
Dont il n' estoit gaires joyeux , quel samblant qu' il moustrast.
Mais il ne le povoit adonc avoir aultre , et lui convenoit actendre toutes les aventures qu' il plaisoit à Dieu luy envoyer.
Si faisoit de jour en jour très diligamment continuer de faire getter et traire ses gros engiens contre les tours et murailles de la ville , et avec ce contre l' église de Nostre Dame estant au dehors d' ycelle ville.
Laquelle les Anglois tenoient et avoient tenu tous jours , passé long temps.
Lesquels murs de ladicte église furent moult démolis et abatus.
Et tant , que le seizième jour de septembre ensievant , le Roy eut conseil de faire assallir ycelle église ; et fut par ung samedi.
Si fut assés tost prinse d' assault , et ceulx de dedens mors et prins.
Laquelle église estoit moult haulte et assés près de ladicte ville , par quoy on povoit de là veoir grand partie du gouvernement desdiz Anglois , et avec ce les en povoient moult travillier de petis canons et culevrines et aussy d' arbalestres et aultres habillemens de guerre.
Par le moyen de laquelle prinse de ladicte église , fut de rechief conclud que le mardi ensievant on liverroit pluiseurs assaulz à ycelle ville , pour veoir et assayer se on les pourroit conquerre.
Et comme il avoit esté conclud , fut fait.
Car le mardi dessusd it , le Roy et tous les aultres seigneurs et capitaines firent armer et habillier leurs gens et les exhortèrent moult doulcement , chascun endroit soy , de bien faire la besongne et de combatre hardiement.
Et fut ordonné que l' assault du Roy se feroit devers la tour du Frice , qui estoit fort batue et adommagié ; le Daulphin , messire Charles d' Angou , et aultres assauldroient devers Nostre-Dame , le mareschal de Lohiac et pluiseurs aultres assauldroient au port , vers Maubuisson , et les aultres , par batiaulx , yroient assaillir par la rivière.
Lesquels assaulz furent encommenciés , moult durs , aspres et cruelx , et dura bien par l' espace de deux heures.
Et pour vray , se les Anglois assailloient de grand courage et voulenté , pareillement les François dessusdiz les assailloient très vaillamment.
Et ne sambloit que , grand partie en y avoit , euyssent aulcunement doubte de la mort.
Durant lequel assault , y eut ung moult vaillant homme et très hardi , qui point n' estoit de grand lignié , sinon de courage , et estoit de l' assault du Roy , lequel assailloit devers la tour de Friches dessusnommée , ycelui se y porta si puissamment , que jà fust - il que les Anglois feyssent grand résistence , il monta tout amont par grand force et par grand proesce , par les pierres et rompures que les canons avoient faites , et commença à getter viguereusement desdictes pierres sur lesdiz Anglois qui la deffendoient , par quoy il convint qu' ils se trayssent arrière de leurs deffences.
Et adonc les aultres François de plus en plus se boutèrent avant et entrèrent tous ens , criant à haulte voix , Saint Denis ! Ville gaignié ! Si se trouvèrent tantost dedens en très grand nombre , qui très vaillamment envayrent les deffendans.
Lesquelx se commencèrent à trouver souspris et à tourner le dos et fuir pour eulx retraire par les églises et aultres fors lieux.
Toutefois y eut tantost et tout prestement plus de cinq cens anglois mis à l' espée , et le sourplus furent prisonniers , qui pouvoient estre seloncq juste extimacion , le nombre de quatre cens ou environ.
Et entre les aultres , de ceulz qui y furent mors , le fut ung chevalier anglois nommé messire Nicolle Bourdet.
Et si fut prins le capitaine de ladicte ville.
Et de la partie du Roy y furent mors , tant à assaillir la ville et au prendre , comme ceulz qui moururent après par bléceures et navrures , quarante ou environ.
Si furent aussy fais pluiseurs nouveaulx chevaliers , entre lesquelx le furent Jehan et Robinety d' Estouteville , frères , Renauld de Longueval , le Bon de Rolly , et pluiseurs aultres.
Et quand au regard de celui qui monta premiers sur la tour du Frice , il fut moult auctorisié de tous les seigneurs pour sa grand vaillance.
Si le anobli le Roy , luy et ses successeurs , et avec ce lui donna aulcuns riches dons pour soy entretenir luy et son estat.
Si entra ledit Roy en ladicte ville avec ceulx de son assault.
Et assés tost après que ses gens l' eurent gaignié , feist deffendre incontinent qu' on ne feist nulle force aux habitans d' ycelle ville qui s' estoient retrais èsdictes églises , si non à ceulz qui estoient armés.
Et luy venu , sa bannière au plus près de luy , devant la grande église , ung anglois sailly hors d' ycelle , qui se rendi à luy.
Si le recupt à merci , et depuis le délivra sans payer aulcune finance , et lui donna aulcuns beaulx dons.
Et tantost entra dedens ycelle église et fist son orison moult dévottement et humblement devant le grand autel , en regraciant Dieu son créateur de la belle et bonne fortune qu' il lui avoit envoyée.
En après , tout le jour et la nuit ensievant , yceulx François cherchoient les Anglois , lesquelx s' estoient , muciés en pluiseurs lieux et divers , et à fait que ils les trouvoient , les mettoient à l' espée ou les prenoient prisonniers.
Ainsy et par cette manière reconquist Charles , roy de France , VIIe de ce nom , la dessusdicte ville de Pontoise , par force d' assault , à son très grand honneur.
Devant laquelle ville il avoit eu pluiseurs grans affaires , comme desus est déclairié.
Et au regard des nobles , tant chevaliers comme escuyers et aultres gens de guerre qui furent à ycelui assault , il en y eut très grand nombre qui se y portèrent moult preudhommement et moult vaillamment.
Entre lesquelx me fut dit que messire Charles de Boqueaulz y avoit esté bien veu.
Comment le conte de Hontiton , anglois , et le visconte Dourse , subject au roy d' Espaigne , mirent le siége devant la ville de Tartas , appartenant au seigneur de Labreth.
Item , durant le temps dessusdit , le conte de Hontiton , anglois , le visconte Dourse , subject au roy d' Espaigne , et messire Thomas de Rameston , séneschal de Bourdeaulx , qui avoient la charge et gouvernement du pays de Guienne de par le roy Henri d' Angleterre , assambla des marches de Bordelois et du pays à l' environ , bien de cinq à six mil combatans , à tout lesquelz ils mirent le siége devant la ville de Tartas , appartenant au seigneur Charles de Lebreth.
Et là devant furent ung mois ou plus , ycelle ville combatant et oppressant par pluiseurs et divers engiens.
Et tellement se y maintinrent , que lesdiz asségiés se rendirent , par telle condicion que ladicte ville demourroit en la main du seigneur de Conach , et d' un fils de bourgois de Bayone , nommé Angerot de Saint-Per , qui estoient anglois.
Et avec ce fut baillié en ostaige le maisné fils du seigneur de Labreth , nommé le cadet Charles , jusques au moy ensievant de l' an mil IIIIc et XLII.
Lesquelx le promirent à rendre à ycelui qui à ce jour seroit le plus puissant , des deux rois de France et d' Angletere , devant ycelle ville.
Et promirent , oultre lesdiz asségiés et les deux dessusdiz , que se les Anglois y estirent les plus fors , ladicte ville de Tartas et toutes les aultres villes , terres et signouries que lesdiz Anglois tenoient du seigneur de Labreth , seroient bailliés audit cadet Charles de Labreth , lequel feroit sairement de fidélité au roy d' Angleterre ou à ses commis.
Après lequel traictié , se départirent lesdiz Anglois asségans , et signifièrent brief ensievant au roy d' Angleterre ce qu' ilz avoient trouvé et besongnié , adfin que au jour dessusdit y peust pourveoir pour tant que touchier leur povoit.
Et pareillement le fist sçavoir ledit seigneur de Labreth au roy de France , lequel luy promist de y aler en sa personne , avec la plus grande et la plus puissante armée qu' il pourroit finer ne trouver en toute son obéyssance.
Comment le duc d' Orliens retourna de France devers le duc de Bourgongne.
Item , en l' an dessusdit , Charles , le duc d' Orliens , retourna du pays de France devers le duc de Bourgongne , qui lors se tenoit en la ville de Hesdin.
Lequel duc de Bourgongne , quand il sçeut sa venue , ala au devant de lui , et se entrefirent grand joie.
Et tout ensamble s' en alèrent audit lieu de Hesdin , où le dessusdit duc d' Orliens fut par l' espace de huit jours , et y solempnisa la feste de Tous les Sains.
Pendant lequel temps tinrent l' un avec l' autre pluiseurs grans et estrois consaulz sur leurs affaires et besongnes.
Et conclurent de eulx assambler assés brief ensievant en la ville de Nevers , avec pluiseurs aultres grans princes et seigneurs du royaume de France.
Lesquelz jours passés , ycelui duc d' Orliens se départi d' yluecq , et par Saint Pol s' en ala en la ville d' Arras , où il fut moult haultement et honnourablement receu et festoié de tous les estas de ladicte ville , et luy furent donnés aulcuns biaus et riches dons.
Et puis , partant de là , s' en ala à Paris , et de Paris à Blois.
Après lequel temps , le duc de Bourgongne fist assambler certain nombre de gens de guerre , lesquelx il conduist et mena ou pays de Bourgongne.
Au devant duquel duc vinrent devers Troyes en Champaigne , grand partie des nobles dudit pays de Bourgongne , pour luy compaignier.
Si renvoia les Picars qu' il avoit là amenez , et leur fist deffendre moult destroitement qu' ils ne sousjournassent et ne meffeyssent riens aux pays ne aux subgects du roy de France.
Si fut en ce voiage , pour la seconde fois , abatue la forteresce du seigneur de Commarcis , assavoir est la forteresce de Montagu , laquelle ledit seigneur avoit fait réédifier.
S' ensieut la copie des instructions envoiées au roy Charles de France par les segneurs du royaume qui s' estoient assamblés à Nevers.
Et les responces que le Roy et ceulx de son grand conseil firent sur ycelles instructions et les requestes faites par les dessusdiz.
Premièrement recitèrent quatre articles aultre fois proposés par les ambassadeurs du Roy par luy envoyés à Nevers devers lesdiz seigneurs , avec les responces servans à ung chascun article.
Item , remoustrèrent au Roy la nécessité de la paix généralle du royaume de France , et en ensievant ce que par luy avoit esté accordé , il debvoit , pour éviter charge , faire entretenir la journée de la paix au lieu acoustumé , sans soy arrester à la différence du lieu où on véoit point de intérest souffisant pour empeschier ladicte journée de paix.
Et aussi que la journée de Tartas et celle de ladicte paix se peussent bien estre entretenue.
Responce faite par le Roy auxdiz articles.
Quand est au premier point , il ne s' i fault point arrester.
Car il n' a point esté récité des responces faites à Nevers par les seigneurs à monseigneur le chancelier de France , à messire Loys de Beaumont , et à aulcuns aultres envoyés audit lieu de Nevers par le Roy.
Audit second article touchant les remoustrances de la paix , etc.
, le Roy a eu et a tousjours bon vouloir de y entendre et procéder par effect , par tous moyens licites et raisonnables , comme il sçet bien que lesdiz seigneurs ainsy l' entendent.
Et veus les debvoirs qu' il a fais en ceste matière , il s' en tient bien estre acquitié envers Dieu et le monde.
Car , comme il est notoire , quand le traictié fut fait d' entre le Roy et monseigneur le duc de Bourgongne en la ville d' Arras , le Roy fist , par l' advis de mondit seigneur de Bourgongne , qui désiroit le bien et union desdiz royaumes , offres bien grandes et plus qu' il ne debvoit , aux Anglois qui pour lors estoient envoyés par le roy d' Anglelerre pour traictier la paix desdiz deux royaumes.
Lesquelles offres furent par eulx refusées.
Et pour ce , et aultres choses , sambla aux cardinaulx et aultres yluecq envoyés pour ladicte matière par nostre saint père le pappe et le saint concille de Basle , aussy aux parens , seigneurs et serviteurs que mondit seigneur de Bourgongne avoit assamblés de tous ses pays en bien grand nombre , que veue la desraison qui estoit en la partie d' Angleterre refusant telles offres , ledit seigneur de Bourgongne ne se debvoit plus tenir à leur loyaulté , mais , tant pour ce que pour aultres causes , s' en povoit desjoindre et faire paix avec le Roy , son naturel et souverain seigneur et chief.
Item , et depuis , le Roy , à la requeste de monseigneur d' Orliens et le duc de Bretaigne , et du consentement de mondit seigneur de Bourgongne , sans lequel jamais ladicte paix d' Arras n' a volu entendre ne procéder à nulz moyens de paix avec lesdiz Anglois , jà soit ce que de leur part aulcunes ouvertures luy en ayent esté faites , mais pour tousjours soy mettre en son debvoir , envoia envers mondit seigneur de Bretaigne ses ambassadeurs sollempnelz , à tout povoir souffisant pour prendre lieu de convencion où les ambassadeurs solempnelz de la part du roy de France et d' Angleterre peussent aler , et mondit seigneur le duc d' Orliens , qui debvoit estre amené à Chierebourg , y peust estre.
Laquelle chose pour lors ne prist aulcun effect.
Item , depuis la requeste de monseigneur d' Orliens et de madame la duchesse de Bourgongne , le Roy consenti tenir journée entre Gravelignes et Calais pour le fait de ladicte paix , à certain jour.
Auquel lieu et temps il envoia ses ambassadeurs à povoir souffisant , non obstant que ledict lieu d' entre Gravelignes et Calais estoit bien lontaing et en l' obéyssance de ses ennemis.
Mais ce lui fist accorder et consentir , la faveur de mondit seigneur le duc d' Orliens , qui pour celle cause debvoit estre admené au dessusdit lieu de Calais.
Car le Roy vouloit et désiroit qu' il fust présent , ou près du lieu où ladicte cause seroit démenée , pour y avoir son advis , ainsy que bien raison estoit , veu la prochaineté de linage à quoy ycelui duc d' Orliens actient au Roy , et aussy pour parvenir à aulcuns moyens de sa délivrance.
Et , ce ne fust pour les causes dessusdictes , le Roy n' euyst point accepté le lieu de Gravelignes dessusdit.
A laquelle convencion fut faite une cédulle par mondit seigneur d' Orliens et madicte dame la duchesse de Bourgongne , contenant pluiseurs poins touchans ladicte paix.
Laquelle cédule fut envoyée devers le roy Charles , où il avoit lors ses Trois Estas , pour la diversité des oppinions , aussy pour la féaulté de mondit seigneur le Dauphin , auquel , comme chascun sçet , touche plus que à nul aultre après le Roy , et aussy que point n' y estoient les seigneurs et gens des pays de Languedoc , de Vienne et d' aultres pays , fut prinse une aultre journée à Bourges en Berry , ou mois de février ensievant.
Auquel jour et lieu le Roy avoit intencion de estre.
Mais nonobstant certaines divisions qui lors sourvindrent , ne peut venir à ladicte journée.
Item , et nientmains en entretant l' apointement de la journée prinse par mondit seigneur d' Orliens et madicte dame la duchesse de Bourgongne , envoia , à la journée emprinse au premier jour de may , solempnelle ambassade avec povoir souffisant pour besongnier au fait de ladicte paix.
Et y furent et demourèrent lesdiz ambassadeurs par l' espace de sept ou de huit mois , sans rien besongnier , par la défaulte des Anglois qui point n' y envoyèrent gens , ne povoir pour besongnier.
Et tant seulement fut emprise une aultre journée au premier jour de may ensievant , qui fut l' an mil IVc et XLII.
Auquel jour , de rechief , le Roy envoia moult notables ambassadeurs ayans povoir souffisant comme dessus.
Et n' y fut riens besongnié , pour la défaulte des Anglois qui n' y avoient envoyé que ung simple clerc ; qui n' estoit point personne souffisante pour traictier de telle et si haulte matère.
Item , et lors de rechief fut fort pourparlé par mondit seigneur le chancelier avec ma dicte dame la duchesse de Bourgongne , de entreprendre une aultre journée au premier jour de ce présent mois de may , ès marches de Beauvais , de Senlis ou de Chartres.
Laquelle journée madicte dame de Bourgongne fist sçavoir au roy d Angleterre.
Et ly fut faite responce par unes lettres lesquelles elle envoia au roy de France.
Et en effect contenoient que en aultre lieu ne tendroient ne feroient tenir ladicte convencion que audit lieu de Gravelignes , auquel lieu le Roy n' a délibéré de tenir ladicte journée.
Et meismement par ce que , veu que par trois fois le Roy avoit envoyé en l' obéyssance desdis Anglois , ne debvoient yceulx Anglois refuser lieu en l' obéyssance du roy de France , où ils povoient sçeurement et convenablement assambler.
Et ce que le Roy consenty tant de fois assambler audit lieu de Gravelignes , a esté en faveur de la délivrance de mondit seigneur le duc d' Orliens.
Item , et nientmains le Roy , pour tous jours de plus en plus moustrer et donner à congnoistre son bon propos et voulenté , en continuant ce que par monseigneur le chancelier avoit fait sçavoir à madicte dame la duchesse de Bourgongne , est content de tenir journée avec sesdiz adversaires les Anglois pour le bien de paix , au XXVe jour du mois d' octobre prochainement venant , ès marches ci-dessoubs déclarées.
C' est assavoir entre Pontoise et Mante , entre Chartres et Verneul , entre Sablé et Le Mans , jusques à la place moyenne , devisée et prinse par les ambassadeurs commis d' une part et d' aultre.
Et ne puet le Roy plust tost prendre journée audit XXVe jour pour deux causes très raisonnables.
La première si est qu' il voelt estre retourné de la journée de Tartas au temps dessusdit , et estre près du lieu où ladicte convencion se tendra , acompaignié de messeigneurs de son sang qui estre y vouldront , ou de leurs gens , aussy des prélats , barons et grans seigneurs , et aultres notables hommes de son royaume , et meismement ceulz de la nacion de Normendie , sans lesquelz , avec les aultres dessusdiz , il n' a intencion de procéder , ne besongnier en ladicte cause et matère de paix , ainsy que raison est , veu qu' ils ont bien acquité leur loiaulté envers le Roy son père , et luy.
Et tant y ont souffert qu' ils ont bien déservi de y estre appellés et de en avoir l' oppinion d' eulx et leur conseil ; et aussy pour ce que la chose leur touche plus que à nulz aultres.
L' aultre cause , si est pour les anciennes alliances qui sont entre les nacions d' Espaigne et de France et de celles d' Escoce , lesquelles jusques à l' eure présente se sont bien entretenues et gardées , le Roy envoiera par ycelui temps pendant devers lesdiz rois d' Espaigne et d' Escoce et ses aultres alyés , pour eulx signifier la cause de ladicte convencion , adfin de avoir leur advis , conseil et consentement.
Car par les anciennes alliances que ilz ont ensamble , ilz ne pueent ne doibvent faire paix finalle , ne prendre longues trêves auxdis Anglois , sans le consentement les ungz des aultres.
Car tous jours depuis lesdictes alliances faites entre les dessusdiz rois de France , d' Espaigne et d' Escoce et aultres , elles ont esté bien gardées et entretenues et de par le Roy , qui à l' eure présente est confermée , pour riens ne les vouldroient enfraindre , ne aler au contraire.
Et bien a cause de ce faire , car il a trouvé lesdictes alliances entre eulx bonnes et seures envers luy et les gens de leurs pays.
Et ont fait leurs subgects de grans services à la maison de France.
Et pour ce que le Roy doibt désirer et désire que les debvoirs en quoy il s' est mis et voelt mettre , lesquelz comme luy samble doibvent estre tenus de toutes gens très licites et raisonnables , et soit congneu partout maintenant et pour le temps advenir pour son acquit et descharge envers Dieu et le monde , il a intencion de signifier les debvoirs dessusdiz en quoy il s' est mis , et le offre que de présent il fait de tenir convencion avec sesdiz adversaires pour le bien de paix , ès lieux dessusdiz , qui autant ou plus sont à l' advantaige et seurté de partie adverse , comme du Roy , à nostre Saint Père le pape , auxdis rois d' Espaigne et d' Escoce , et aultres seigneurs , ses alyés.
En oultre , le Roy le fera sçavoir à la partie d' Angleterre adfin qu' ils y envoyent.
Et requiert le Roy à monseigneur le duc d' Orliens , les ducs de Bourgongne et de Bretaigne , et à madame la duchesse de Bourgongne , qui en ceste matière se sont employés , que devers ladicte partie d' Angleterre ils voellent envoyer aulcuns de leurs gens pour exploitier , induire et mouvoir à renvoyer leurs ambassadeurs solempnelz , avec bon souffisant povoir , au jour et l' un des lieux dessusdiz , pour yluecq besongnier au bien de la matère de paix.
Auquel temps n' y aura point de faulte que le Roy n' y envoie gens notables , ayans povoir souffisant.
Item , le Roy voelt dès maintenant ouvrir et descouvrir de sa volenté à messeigneurs , comme à ceulx de qui il doibt estre seur et certain qu' ils voellent l' onneur de luy et de sa couronne ainsy que raison est , comme ceulx qui en sont descendus et prouchains , touchant certaines parolles qui y furent dictes , dont le Roy est informé , qui servent biaucop à la matière de paix.
Lesquelles sont , que à la première assamblée qui fut tenue entre Gravelignes et Calais , présent madame la duchesse de Bourgongne et le cardinal d' Angleterre , il fut prononcié par la bouche de l' archevêque d' Yorch que Usque in ultimo flactu , toute la nacion d' Angleterre ne soufferroit pas , ne consentiroit que leur roy tenist riens en hommage , ressort ne souveraineté , de nul aultre roy ou prince , que de luy meisme.
Qui estoit chose mal accordable pour parvenir à quelconque traictié de paix , et n' est point chose qui se puist , ne doibve faire.
Et pour ce , le Roy est délibéré et arresté que pour riens il ne baillera , ne délaissera aulcune chose auxdiz Anglois , que ce ne soit en foy et en hommage , souveraineté et ressort , comme les aultres vassaulx de son royaume et ses subgectz.
Car il ne voelt pas que ce que ses prédécesseurs ont augmenté et acreu par la vaillance et bon gouvernement d' eulz et l' ayde de leurs subgectz , soit ainsy perdu.
Et ne pourroit croire le Roy , que pour riens , nulz de messeigneurs de son sang , ne les vaillans et notables hommes de ce royaume , se y peuyssent consentir , ne encore , se faire le vouloit , le souffrir , considéré la haultesse et excellence de la couronne et de la dessusdicte maison de France.
Item , que adfin que chascun congnoisce les debvoirs que le Roy a fais jusques à présent pour entendre a avoir ladicte paix , et que pour le temps advenir charge ne l' en peust estre imputée , il fera pour estre en mémoire , enregistrer en sa Chambre des comptes ceste présente response.
Item , ont requis provision convignable , devant le alée du Roy à Tartas.
Au regard des nouvelles entreprinses des Anglois au pays de Chartain et de Beausse , le Roy y donne remède et y envoie le bastard d' Orliens qui lesdiz pays ont et auront bien agréables , avec puissance de gens de guerre pour résister auxdictes entreprinses.
Item , pour ce que lesdiz Seigneurs se doibvent prouchainement assambler à Nevers , ont lesdiz ambassadeurs requis au Roy que , en entretenant tousjours ce que par ses ambassadeurs avoit fait sçavoir aux dessusdis seigneurs , qu' il estoit content que monseigneur le duc de Bretaigne se assamblast avec eulx audit lieu de Nevers , il plaist au Roy escripre de rechief et mander qu' il se rassamble audit lieu de Nevers avec lesdiz seigneurs , en lui envoiant son sauf conduict et sçeurté , se aulcun besoing en est.
Comme le Roy fist sçavoir par monseigneur le chancelier et messire Loys de Beaumont qu' il estoit content de leur assamblée , espérant les veoir en sa ville de Bourges , en quelque lieu qu' ilz feussent venus , et leur eust fait bonne chière , et veu voulentiers comme ses plus prouchains parens , et communiqué avec eulx sur les affaires de son royaume.
Et quand à la venue de monseigneur de Bretaigne à Nevers , le Roy s' esmerveille de ce qu' ilz en font mencion , ne plainte.
Car le Roy luy estant en bonne intencion que parce qu' il estoit en son chemin , se il fust venu par terre , que son plaisir estoit qu' il passast par luy et pour le compaignier audit lieu de Bourges à la venue desdiz seigneurs , se bonnement et à l' aise de sa personne se povoit faire.
Aultrement euyst peu sambler audit duc de Bretaigne que le Roy se euyst voulu estrangier de luy.
Et nientmains , le Roy envoia le seigneur de Gaucourt avec lettres patentes , lesquelles il a devers luy , se il vouloit aler par l' eaue par Blois et Orliens pour luy acompaignier et lui faire ouverture comme à sa propre personne.
Et de rechief rescripre au dessusdit duc de Bretaigne de rassambler à Nevers , ne samble point au Roy que ce soit chose raisonnable ou convignable que lesdiz seigneurs facent assamblée pour traictier des fais de ce royaume en l' absence du Roy , ou sans son commandement.
Mais le Roy , à son retour de Tartas , a bien intencion de les requérir pour avoir leur ayde , conseil et souscours , et mettre armée sus , la plus grande qu' il pourra , pour entrer en Normendie , ad ce qu' il ait milleur traictié de paix ou , par puissance , à l' ayde de Dieu et d' eulx , aidier à recouvrer sa signourie.
Item , au regard de justice , ont requis au Roy que tant en parlement que aultres offices de justice de ce royaume , il lui plaise commettre personnes saiges et expérimentées en fait de justice , et pourveoir aux offices et non point aux personnes.
Le Roy , à son povoir à tousjours mis , esleu et constitué en son dict parlement les milleurs et les plus saiges et des plus ydoines clercs qu' il a peut finer , ne trouver.
Et encore y sont des plus saiges et des plus notables pour le présent commis à clercs , juristes et expérimentés de ce royaume.
Et en faveur et requeste de monseigneur le duc de Bourgongne , le Roy y a mis douze , telz que mondit seigneur de Bourgongne lui a volu nommer.
D' aultres seigneurs , quand ils ont requis pour personnes qui le val ent ès aultres offices de la justice du royaume , le Roy y a mis gens notables et suffisans pour exercer bien et deuement lesdiz offices , tant par eulx comme par leurs lieutenans , qui sont gens de justice et clercz et notables hommes en tel cas eulx congnoissans pour faire et administrer justice.
Item , qu' il plaise au Roy faire abrégier les procès et administrer justice aux parties et tant aux subjects desdiz seigneurs comme aux subjects du Roy , sans moyen , en faisant constitucion , et par effect le entretenant , que sans avoir regard aux parcialités du temps passé , bonne justice y soit mise et administrée.
Le Roy n' a jamais eu plainte ne doléance desdictes choses , et désire de tout son povoir administracion de justice et le abréviacion des procès , sans avoir regard aulcun auxdictes particialités , ains vouldroit pugnir tous ceulz qui vouldroient faire le contraire.
Et l' intencion du Roy est escripre à sa court de parlement et à ses aultres officiers de justice , que d' ore en avant ils abrégent encore plus qu' ils ne ont acoustumé lesdiz procès , et facent bon et brief droit et justice auxdictes parties , sans avoir regard auxdictes parcialités aulcunes.
Item , ont remoustré au Roy l' orreur des roberies , oultraiges et desrisions que font pluiseurs gens de guerre qui se dient au Roy , tant sur les subjectz desdiz seigneurs que sur les siens , requérans sur ce provision , non par lettres et parolles , mais par effect.
Et aussi ont remoustré qu' il seroit convenable que , seulement aulcuns capitaines notables , qui bien et loyalement ont servi le Roy , eussent la charge des gens d' armes et de guerre.
Item , que les gens de guerre fussent payés , soldoyés et logiés ès frontières , et que sans pugnicion on ne leur souffrist tenir les champs ou vivre sur le peuple.
Et avec ce , que le Roy retiengne seulement pour lui servir , gens expérimentés de la guerre , et non soy arrester à la multitude , mais constraigne les gens de bas estat , noiseux , rioteux et non sachans de la guerre , de eulz retourner à leurs labeurs et mestiers.
Lesdictes pilleries ont tousjours despleu au Roy et desplaisent de tout son ceur.
Et s' est assayé pluiseurs fois de vuidier toutes gens faisans pilleries , et les logier sur frontières.
Et luy estant derrainement à Angiers l' avoit fait et ordonné , et les avoit establis et soldoyés.
Mais lors et depuis , on luy a levez lesdictes gens d' armes , qui ont esté cause de remettre les pilleries sur les pays.
Et luy ont esté faites pluiseurs traverses , par quoy on n' a point peu excuser , ne donner provision auxdictes pilleries , ainsi comme il avoit proposé et intencion de faire.
Et est le Roy du tout délibéré , en ensievant le conseil desdiz seigneurs , de y pourveoir si convenablement , que lesdictes pilleries cesseront , et de chaçer toutes gens inutiles pour la guerre.
Si requiert auxdictz seigneurs qu' ils ne voellent acueillier aulcuns qui seroient contre ladicte ordonnance.
Item.
Ont remoustré au Roy la povreté du commun peuple , et excessives tailles , aydes , imposicions et gabelles , dont les dessusdiz subgectz sont insubportablement foulés , requérans que il plaise au Roy de y pourveoir convenablement et modéréement.
Le Roy est très desplaisant de la povreté de son peuple , en quoy il a très grand intérest et dommage , et a intencion , seloncq son povoir , de les relever et supporter le plus qu' on pourra.
Et pour eulx oster la pillerie , luy a convenu aler , l' an passé , ès pays de Champaigne , où il a esté et fait cesser ladicte pillerie.
Samblablement le fera à aultres lieux de son royaume , et ne cessera jusques à ce qui il le ait fait ; et , maintenant , comme dessus est touchié , les gens d' armes ès dictes frontières en leur faisant paiement et ordonnance de vivre , en quoy il est délibéré d' entendre et vaquer.
Aultrement , congnoist la dépopulacion et destruction de son royaume et de ses subgects.
Et au regard des tailles , aydes et gabelles excessives dont les subgectz desdiz seigneurs sont insupportablement grevés et foulés , le Roy a plus supportés les pays et subgectz desdiz seigneurs que les siens propres.
Et sera trouvé que quand , en l' année , sur lesdicts subgectz du Roy auront estés levées deux tailles , sur les pays et subjès desdiz seigneurs , n' en aura esté levée que une , que lesdis seigneurs meismes ont prinse , levée et empeschié , ou la plus grand partie.
Pour quoy appert que besoing a esté au Roy avoir aultre ayde que des pays desdiz seigneurs , pour conduire le fait de sa guerre et de ses aultres grans officiers.
Item.
Ont remoustré au Roy comment telles tailles et imposicions se doibvent mettre sus et imposer , et appeller les seigneurs et les estas du royaume.
Les aydes ont esté mises sus par les seigneurs et par leur consentement.
Et quand aux tailles , le Roy , quand il a esté en lieu , les a appellés , ou leur fait sçavoir.
Combien que de son autorité roial , veu les grans affaires de son royaume , si sourgans comme chascun sçet , et meismement ses ennemis en occupent une grand partie et destruisent le sourplus , les puet mettre sus.
Ce que aultre que luy ne puet faire sans son congié.
Et n' est jà nul besoing de assambler les trois Estas pour mettre sus lesdictes tailles , car ce n' est que charge et despence au povre commun peuple , qui a à payer les frais de ceulz qui y viennent.
Et ont requis , pluiseurs seigneurs desdiz pays , qu' on cessast de telle convocacion faire.
Et pour ceste cause sont contens qu' on envoie la commission aux esleus selonc le bon plaisir du Roy.
Item.
Que aux grans affaires de ce royaume le Roy debverait appeller les princes de son sang plus que nulz aultres , et que ainsy se doibt faire raisonnablement , veu leur grand intérest et qu' ainsy est accoustumé de faire par les très-chrestiens rois de France , ses progeniteurs.
Item.
Ont requis au Roy qu' il luy plaise entretenir lesdiz seigneurs en leurs prérogatives et auctorités , lesquelles ilz ont , tant à cause du sang , comme à cause des parries et haultes signouries qu' ilz ont ou royaume.
Le Roy n' a traictié d' aulcune matière haulte sans le sçeu desdiz seigneurs ou de la plus grand partie d' yceulx , et encore son intencion n' est point de aultrement faire , et est son plaisir et sa voulenté de les entretenir en leurs prérogatives et auctorités , et n' a riens fait au contraire.
Ainsy luy facent les seigneurs , et facent faire à leurs subgetz en leurs terres et segnouries , ainsy qu' ilz sont tenus de faire.
Item.
Qu' il luy plaise eslire en son grant conseil gens notables , crémans Dieu , et non extremes ou passionés ès divisions passées.
Item.
Qu' il plaise au Roy eslire lesdiz consilliers en nombre compétent , et non plus commettre la somme ou conduict des grans affaires de ce royaume à deux ou trois , comme il a esté fait par ci-devant.
Le Roy , de son povoir a tousjours quis et esleu en son conseil des plus notables de son royaume , ne le Roy n' a eu regard aux divisions passées.
Il les a et tient pour oubliées.
Et a tousjours , le Roy , eu bon nombre de consilliers , pour lesquelx il a conduict et délibéré les matères , ainsy que le temps et le cas l' ont requis.
Item.
Qu' il plaise au Roy prendre en bien ces remoustrances , veu les quatre causes remoustrées au Roy , qui ont meu les seigneurs à ce faire.
Le Roy les prent très bien en gré , et tient certainement que lesdiz seigneurs le font et dient en bonne intencion.
Item.
Ont parlé du fait de monseigneur le duc d' Orliens , remoustrans les mérites d' ycelui , et que durant sa prison et depuis qu' il a esté pardeçà la mer , il n' a eu aulcune substance ou provision du Roy , non obstant que le Roy durant le temps de sa prison ait prins toutes les aydes et subvencions de ses pays.
Et ont requis au roy qu' il luy plaise restablir les places et signouries qu' il détient , appartenans à mondit seigneur d' Orliens.
Et aussy luy faire provision convignable , comme pour soustenir son estat , comme pour le paiement de son rançon.
Le Roy , de son temps , ne luy a osté aulcunes terres , ne faite aulcune chose de nouvellité en son fait.
Et ce dont il se plaint à présent , fu fait au temps du roy son père , accompaignié de grans seigneurs de son sang qui lors vivoient , et mondit seigneur d' Orliens estoit decà.
Toutefois , monditseigneur d' Orliens n' aura cause d' estre mal content quand au fait de l' ayde pour sa finance.
Le Roy congnoist bien qu' il a esté longuement prisonnier et a beaucop souffert.
Dont il luy desplaist.
Pour quoy , le Roy a bien intencion de luy aidier et faire aidier par les subgectz de son royaume.
Et requiert , le Roy , aux diz seigneurs , que , en tant qu' il touche leurs terres et signouries , ilz donnent faveur et ayde ainsy que le cas le requiert et requerra.
Item.
Ont remoustré au Roy le fait de monseigneur le duc d' Alençon , en luy requérant qu' il luy pleuyst restituer la place de Nyort , ou luy faire promptement délivrer son argent , ou paiement , et aussy le restablir à sa lieutenance et pension , et luy faire restituer sa place de Sainte-Susanne et ung sien prisonnier anglois , ou luy administrer bonne et briève justice.
Quand le Roy a esté en son pays de Poitou pour y donner provision et faire cesser les pilleries qui se y faisoient , et mettre en sa main pluiseurs places par lesquelles se faisoient lesdictes pilleries , doubtant le Roy que durant le temps de son voiage de Tartas et en son absence , que par les villes et chasteaulx de Nyort fust porté dommage au Roy et à son pays de Poitou , ainsy que aulcune fois et aultre fois a esté , le Roy le reprist en sa main , en intencion de payer et contenter ce en quoy il estoit tenu , jà soit ce que toute la debte ne fust point de prest.
Et déjà a fait baillier à monditseigneur d' Alençon VIm escus , et le sourplus à son paiement luy fera faire et baillier , aux termes et ainsy que le Roy l' a escript à monditseigneur d' Alençon , et n' y aura point de faulte , sans ce que le Roy ait regard aux rentes et revenues dudit lieu de Niort , que monditseigneur d' Alençon a levées au temps qu' il l' a tenu.
Touchant le restablissement de sa lieutenance et pension , quand monditseigneur d' Alençon se conduira et gouvernera envers le Roy ainsy qu' il doibt , le Roy le traictera comme son parent et subject , en ayant mémoire de la prochaineté de linage et aux services que luy et les siens ont fait au Roy et au royaume.
Et tousjours l' a fait , jusques ad ce que la faulte est venue par luy.
Touchant la place de Sainte-Susanne , le Roy ne l' a point bailliée au seigneur de Bueil , ne de par luy il ne la détient.
Et toutes fois que monditseigneur d' Alençon requerra au Roy justice , il luy administera et fera administrer très voulentiers.
Et ledit seigneur de Bueil a bien de quoy respondre , s' il le tient de tort , à monseigneur d' Alençon.
Samblablement , du prisonnier qu' il demande , lui sera administrée raison et justice.
Item.
Ont parlé du fait monseigneur de Bourbon , demandant que sa pension luy fust entretenue , laquelle n' est point excessive.
Le Roy luy a fait tellement continuer que rien ne l' en est deu , et sur XIIIIm et IIIIc francz que monte ladicte pension sur ceste présente année , le Roy avoit ordonné luy estre baillié IXm francz , que ses gens ne vouloient accepter à Bressuires en janvier darrain passé.
Et se esmerveille le Roy comment à présent il en fait mencion.
Item.
Ont parlé du fait monseigneur de Vendosme , en suppliant au Roy qu' il luy pleuyst lui faire avoir les pensions et biens qu' il a eus par ci-devant , dont il est bien mestier audit seigneur et n' a point besoing qu' elles luy soient cassées.
Et aussi qu' il plaise au Roy qu' il puist venir exercer son office de Grand maistre d' ostel , comme il a acoustumé d' estre.
Le Roy ne l' a point mis hors de son ostel.
Luy meisme s' en est mis hors.
Et quand monditseigneur de Vendosme se gouvernera envers le Roy ainsy qu' il doibt , le Roy lui fera ce qu' il appertendra.
Item.
Et au regard de monseigneur de Nevers , considéré la prouchaineté de linage dont il atient au Roy , et que monseigneur son père moru en son service , et les services que monditseigneur de Nevers puet faire au Roy , il luy plaise luy faire oster et cesser les empeschemens à luy mis au grenier à sel d' Arsy-sur-Aube et lui faire avoir les descharges en la manière acoustumée pour le paiement de sa pension.
Le Roy , en contemplacion de monditseigneur de Nevers et en faveur de luy , non obstant les grans charges et affaires que le Roy a à supporter pour le fait de sa guerre , est très bien content que monditseigneur de Nevers ait sadicte pension dont il prendra en paiement la composicion des Réthelois pour autant qu' elle vault , et au surplus le Roy lui baillera de ses tailles et aydes de.
.
.
, en faisant et donnant obéyssance au Roy ; ses lettres , mandemens et officiers , ès terres de monditseigneur de Nevers , aultre que jusques à maintenant n' a esté fait.
Et n' est point le Roy content que monditseigneur de Nevers sueffre par toute ladicte contée de Réthelois , ses pays de Champaigne et aultres pays voisins , estre foulés , courus , mengiés , ne destruis , tant par ses gens comme par aultres , qui y passent , et se retraient en ladicte contée de Réthelois.
Et pour y pourveoir tellement que le Roy ait cause d' en estre content.
Et au regard dudict grenier d' Arsy-sur-Aube , le Roy voelt qu' on envoie en sa Chambre des comptes sçavoir se monditseigneur de Nevers doibt prendre et avoir ledit grenier d' Arsy.
Et ce que luy sera certifié par ladicte chambre , le Roy y devra provision.
Item.
Ont requis pour monseigneur de La Trimoulle qu' il plaise au Roy lui rendre et restituer la place et ville de Neelle , et le faire joyr de sa pension , sans rompture de l' apointement qui lui avoit esté fait.
Le Roy n' entent riens debvoir à monditseigneur de La Trimoulle , et envoie , le Roy , en la chambre des comptes pour sçavoir tout ce qu' il a eu de lui contre raison durant ce qu' il a esté contre luy , en sa compaignie , et depuis.
Et aussy fault sçavoir ce qu' il a eu et prins par voies obliques indeuement , de pluiseurs habitans de Lymoges et d' aultres , en divers lieux.
Et ce fait , se le Roy luy doibt riens , il le fera payer.
Au regard de sa pencion , qu' il requert avoir IXm frans ; pencions ne sont point héritaiges , mais sont bailliées à voulenté par grâce de prince à ceulx qui les déservent.
Le Roy en a esté libéral seloncq ce que possible luy a esté , à messeigneurs de son sang et à ceulx qui ont perdu le leur par leur service ; aussy à ceulx qui de leurs personnes se sont employés aux grans affaires du Roy et du royaume de France.
Item.
Ont parlé du fait de monseigneur le duc de Bourgongne , sans vouloir faire de présent aulcune poursieute , ainsy et par la manière qu' il a esté proposé.
C' est assavoir pour donner à congnoistre au Roy que le traictié de la paix entre le Roy et luy n' est point encore accompli en pluiseurs articles de la part du Roy.
Et aussy qu' il y a très grand nombre d' articles où on a actempté directement , et encore fait - on de jour en jour , contre ledit traictié de paix , au grand préjudice de monditseigneur de Bourgongne.
Le Roy a tousjours désiré et voulut avoir paix , amour et bon accord avec monditseigneur de Bourgongne , et pour le avoir n' a riens espargnié et jusques à ci a tousjours entretenu ladicte paix et accord , et a voulenté de le ainsy faire sans riens interrompre.
Et pour le mieulx fermer et entretenir a , le Roy , fait et bien volu le mariage de sa fille alyer avec son filz , monseigneur de Charolois.
Et quand ad ce qu' il reste à accomplir du traictié de la paix d' Arras fait entre le Roy et monditseigneur de Bourgongne , mondit seigneur a veu les grans affaires que le Roy jusques à présent a eu et souffers , pour quoy ne les a peu accomplir ainsy qu' il eust voulu.
Mais il a intencion et bon vouloir de les accomplir au mieulx et le plus brief qu' il pourra , et tant que monditseigneur de Bourgongne en debvera estre content.
Et quand ad ce que audit article est faite mencion que en pluiseurs poins et articles de la dicte paix a esté actempté directement de la part du Roy et fait ou de jour en jour , le Roy ne sut , ne croit , ne vouldroit que rien de sa part eust esté actempté , ne fait au contraire.
Mais bien auroit , le Roy , sur ce de quoy soy doloir.
Dont il se passe de présent.
Item.
Ont aussy au Roy remoustré les roberies et grans oppressions faites par pluiseurs et diverses fois par les gens de guerre du Roy ès pays de monditseigneur le duc de Bourgongne , et plus sans comparaison que par avant ladicte paix d' Arras.
Et encore après le siège de Pontoise , où seubz l' asseurance du roy que nulz de ses gens ne enteroient ès pays de mondit seigneur de Bourgongne , il n' y avoit mis aulcune provision au contraire , nientmains , tantost après le département dudit siège , très grand partie des gens de guerre du Roy , entre lesquelz estoit son pennon et l' estendart de monseigneur le connestable , sont venus à grand compaignie en la duchée de Bourgongne et y ont fait autant de mal ou pis que feroient ennemis ; et avec ce ont usé de malvaises et deshonnourables parolles et non véritables et langaiges , contre la personne de monditseigneur de Bourgongne et de ses officiers et subjectz.
De ce que lesdictes gens d' armes ont esté ès pays de monditseigneur de Bourgongne , ce a esté contre la deffence et ordonnance du Roy et à sa très grande desplaisance , et sy tost qu' il fut venu à sa congnoissance , il y envoia monseigneur le connestable de France pour les faire vuidier desdiz pays.
Lequel les fist départir le plus tost qu' il peut.
Car le Roy vouldroit tousjours garder les pays de monditseigneur de Bourgongne , autant ou plus que les siens.
Pour quoy , en ce cas on ne debveroit donner aulcune charge au Roy.
Et auroit le Roy bien cause de soy douloir se il vouloit.
Car pluiseurs des gens d' armes de monditseigneur de Bourgongne , depuis la paix ont passé et rapassé par les pays du Roy , en faisant des maulx beaucop.
Et meismement en alant au souscours du conte de Vaudémont.
Et darrainement , ou passage de monseigneur et madame de Bourgongne , tant que le pays de Langres et là entour en est du tout destruit et rendu inutille de secourir au Roy jusques à long temps ci-après.
Et ont esté prins les gens et officiers du Roy , et menés et mis en composicion et à grosses finances ès places du mareschal de Bourgongne , sans en vouloir faire aulcune réparacion , combien que par maintes fois on en ait assés requis et fait grand poursieute.
Si a on aussy par deux fois fait abatre la place de Montagu , appertenant à ung des subjectz du Roy.
Qui ne se debvoit faire.
Et aussy a esté prinse , pilliée et robée ladicte place de Montagu , le Blan , en Bourbonnois , et prins les filz et nepveux de messeigneurs Jaques et Antoine de Chabennes , et deux aultres jeunes filles au desoubz d' eage , et emporté les biens , tant dudit messire Jaques , comme dudit Anthoine de Chabennes , qui estoit lors ou pays de Normendie , ou service du Roy , par celuy que le Roy avoit fait délivrer franchement et quictement à la requeste de monditseigneur de Bourgongne.
Pour quoy requiert , le Roy , à monditseigneur de Bourgongne qu' il face faire restitucion desdiz josnes enfans et des biens appertenans audit messire Jaques et Anthoine de Chabennes , qui tous jours en font poursieute devers le Roy.
Item.
Ont dict lesdiz ambassadeurs les excusacions de monseigneur de Gueldres , pour lesquelles il ne povoit encore faire responce touchant le fait des demandes particulières au regard du mariage pourparlé de monseigneur Charles et de mademoiselle de Gueldres , en requérant au Roy qu' il lui pleuyst attendre la responce jusques à la Pentecouste prochain venant.
Le Roy avoit bien volu et désiré l' acomplissement dudit mariage , pour tous jours continuer et entretenir amour et amistié entre ses parens , et que tant mieulz peust estre servi d' eulx.
Mais pour ce lesdiz ambassadeurs ont dict qu' on ne bailleroit point les terres qu' on a demandées , monditseigneur Charles n' est point consillié de y entendre sans avoir terre.
Item.
Ont parlé à part au Roy de certaines extorcions nagaires faites à monseigueur le duc de Bretaigne en la ville d' Angiers sur le fait de VIIc pipes de vin qu' il faisoit mener en Bretaigne pour les provisions de luy et de monseigneur le conte de Montfort.
A monditseigneur de Bretaigne n' a point esté fait d' excès.
Et ce qui a esté fait en la prinse des vins , a esté fait par vertu d' arrest de parlement , donné à cause d' aulcuns excès , prinse des biens et desobéyssances faites en Bretaigne.
Toutefois , en faveur de monditseigneur de Bretaigne , son frère , monseigneur de Montfort , son nepveu , le Roy , sans préjudice dudit arrest , fait faire délivrance desdis vins , non obstant que en Bretaigne on ne fait l' obéyssance qu' on doibt , ne qu' on a fait du temps passé.
Item , après que les ambassadeurs dont dessus est faite mencion eurent esté et vacquié par pluiseurs journées en l' ostel du Roy , où ils furent reçeus assés honnourablement , et qu' ils eurent bien au long remoustré tout l' estat et les articles pour quoy ilz estoient là envoyés de par les seigneurs dessusdiz , et aussy que les responces sur yceulx articles , tant de bouche comme par escript , leur eurent esté bailliées de par le Roy , prinrent congié et s' en retournèrent devers les dessusdiz seigneurs.
Toutefois le Roy n' estoit point bien content , ne joieux des assamblées que les dessusdiz seigneurs faisoient en son absence.
Car de jour en jour en y avoit des plus grans de son hostel et de ceulx de son privé conseil , qui lui disoient et rapportoient que lesdictes assamblées n' estoient point pour son bien , et que yceulx seigneurs se efforçoient de attraire de leur party les nobles hommes de son royaume avec les gens d' église et le commun peuple , pour faire tous ensamble nouvelles ordonnances , et baillier gouvernement en royaume de par les Trois Estas , ce qui seroit et pourroit estre à son grand préjudice , par ce que , se ainsy estoit , comme ilz disoient , il n' auroit nulle auctorité , si non par les mains de ceulz qui auroient ledit gouvernement.
A quoy le Roy dessusdit respondoit , qu' il ne pourroit nullement croire que yceulz dessusdiz seigneurs voussissent ce faire contre luy , ne sa majesté royalle , et par espécial que le duc de Bourgongne se volsist entremettre , ne consentir d' aulcune chose estre faite a son préjudice , considéré la paix et réunion que nagaires ilz avoient fait l' un contre l' autre.
Et disoit oultre , que se il povoit estre certainement adverti qu ils voulsissent traictier ou faire aulcune chose contre luy , ne sadicte majesté , il lairoit toutes aultres besongnes pour ceulx courre sus et leur feroit comme aux Anglois ses anciens ennemis.
DE L' AN MCCCCXLII.
Comment le roy de France fist grande assamblée de gens d' armes , avec lesquels tenir la journée de Tartas , à laquelle journée les Anglois ne comparurent point.
Au commencement de cest an , le roy de France fist un très grand mandement par toutes les parties et par tous les pays où il estoit obéy , pour continuer son entreprinse qu' il avoit encommencié , et assambler gens de guerre , sur intencion d' aler tenir la journée de Tartas , de laquelle en aultre lieu est faite mencion.
Car il avoit entreprins et voulenté de y avoir la plus grosse armée que oncques il y euyt eu pour nulz de ses aultres affaires durant son règne.
Et aussi la besongne luy touchoit moult grandement.
Car se il eust délaissié ycelle journée sans y bailler souscours , il estoit en péril et en adventure de perdre ès pays de Guienne et de Gascongne très grand partie des signouries à luy obéissans , et avec ce les nobles d' yceulx pays.
Lesquelles gens de guerre , avec pluiseurs aultres grans seigneurs , se commencèrent fort à mectre sus très diligamment et en très grand multitude.
Et se assamblèrent en pluiseurs et divers pays de très grosses compaignies , lesquelles , par la délibéracion de son conseil , il fist tirer devers la cité de Toulouse par divers chemins.
Et entretant , la journée qui avoit esté prinse au premier jour de may fu ralongié , à la requeste des capitaines anglois qui avoient faite ladicte composicion de Tarta s , jusques au jour de saint Jehan-Baptiste prochainement ensievant.
Lequel temps durant , le Roy fist ses préparacions , et en fin se parti , en très noble et puissant appareil , pour aler audit lieu de Toulouse , où toute sa dessusdicte assamblée se faisoit comme dict est ci-dessus.
Et pour vray , quand le Roy de France fut yluecq venu et que tous les grans seigneurs et capitaines qu' il avoit mandés furent assamblés ensamble , il fut trouvé qu' il povoit bien avoir le nombre de quatre vins mil chevaulx , avec très grand nombre de charios et de charettes menans artilleries , vivres et aultres engiens et habillemens de guerre.
Et quand aux seigneurs et capitaines , il y en avoit moult largement.
Entre lesquelz y estoit le Daulphin , premier filz du Roy , le conte de Richemont , connestable de France , messire Charles d' Angou , le conte d' Eu , le conte de Fois , le visconte de Limaigne , filz au conte d' Ermignach , le seigneur de Labreth , le conte de Comminges , les deux mareschaulx de France , qui avec le dessusdit connestable faisoient l' avant garde , c' est assavoir le seigneur de Lohiac et de Jaloingnes , le seigneur de Cotigni , admiral de France , le seigneur de Vilars , le seigneur de Mongascon , le seigneur de Saint Priach , le seigneur de Calenton , le seigneur de Saint Vallier , le seigneur de Widemont ; et pluiseurs aultres grans seigneurs , capitaines et vieus routiers de guerre , fleur de droites gens d' armes , qui par très long temps avoient sievy la guerre , comme La Hire , Pothon de Sainte-Treille , Anthoine de Chabennes , Olivier de Cotigni , le seigneur de Blanville et son frère messire Robert , Blanchefort , Pennesach , Floquet , Joachim Rohault , Pierre Renauld , Mathelin de Lescouan , Dimenche de Court et moult d' aultres nobles hommes de grand renom.
Et lors , le Roy venu audit lieu de Toulouse , fut adverti par pluiseurs seigneurs du pays et des marches de Gascongne , que les Anglois n' estoient point puissans d' assés pour comparoitre à ladicte journée contre luy.
Et pour ce , après qu' il eut eu conseil avec les plus saiges de sa compaignie , se disposa de aler audit lieu de Tartas , à tout une partie de ses gens , adfin qu' il peust estre pourveu et furni de vivres plus habondamment.
Si se parti dudit lieu de Toulouse , à tout environ seize mille chevaulx.
Desquels estoient la plus grand partie des seigneurs et capitaines dessus nommez.
Et ala logier à deux lieues près de Tartas , à une petite ville fermée nommée Millien , qui estoit au seigneur de Labreth.
Laquelle tenoit le conte de Fois.
Et ses gens se logèrent assés près tout à l' environ d' ycelle ville.
Et lendemain , qu' il estoit le jour prins entre les deux parties , ala le Roy lui mettre en bataille devant ladicte ville de Tartas , et y fut depuis le matin jusques entre X et XI heures devant nonne.
A laquelle heure vinrent devant luy les dessusdiz seigneurs de Cognac et Angerot de Saint-Per , lesquelx avoient ycelle ville en garde comme dessus est déclairié.
Et amenèrent avec eulx le cadet Charles de Labreth , qui estoit demeuré en hostaige.
Si apportoient les clefz de de la ville , lesquelles ils rendirent et mirent ès mains du Roy.
Et avec ce fist , ledit seigneur de Cognac , sairement au Roy.
Et le dessusdit Angerot de Saint-Per s' en ala en la cité de Acques.
Et adonc , le dessusdit seigneur de Labreth entra dedens sa ville de Tartas.
Et le Roy s' en ala au giste à Cognac , qui est une petite ville assise assés près environ deux lieues dudit lieu de Tartas , et là sousjourna le jour de saint Jehan et lendemain tout le jour.
Comment le roy de France , après la journée de Tartas , s' ala logier devant Sainte-Sevère , chief du pays de Gascongne.
Si le conquist ville et chastel , et aultres places pluiseurs oudit pays.
En après , le mercredi ensievant de la journée de Tartas , dont ci devant est faite mencion , le Roy et toute son armée s' en alèrent devant Saincte-Sevère , où tout le pays s' estoit retrait.
Et y avoit cinq fermetés , car c' estoit une ville forte à merveilles.
Desquelles fermetés les gens de monseigneur le Daulfin prinrent les deux de premiere venue sans faire long procès , et se logèrent dedens.
Et peu de jours ensievans les gens du Roy prinrent la tierce fermeté.
Et depuis fut commandé de par le Roy qu' on assaulsist la quarte.
Auquel les Anglois firent grande résistence.
Mais petit durèrent , et furent reboutés et poursievys très vigueureusement jusques à la porte du maistre chastel.
Lequel , sans commandement ne ordonnance du Roy ne de ses capitaines , fut assailli très vaillamment par les François.
Et dura ledit derrain assault environ l' espace de quatre heures , moult horrible et mervilleux.
Mais enfin les Anglois qui estoient dedens furent prins et conquis par force et mis à l' espée.
Et en y eut prestement sans remède mis à mort bien de huit cens à mil Anglois.
Et n' y moururent à celui assault que environ de vint à trente gens du Roy.
Entre lesquelz en fut l' un le petit Blanchefort.
Si fu prinse la ville par le costé que faisoit assaillir le connestable de France.
Et là fut prins du costé desdiz Anglois , messire Thomas de Rameston , et aulcuns aultres en petit nombre.
Après laquelle prinse et que le Roy y eut sousjourné environ l' espace de douze jours , il s' en ala mettre le siège devant la cité de Acques en Gascongne , où il fut bien environ cincq sepmaines.
Et y avoit un moult fort bolevert devant l' une des portes.
Et après que les gros engiens du Roy eurent trait et jetté par pluiseurs jours et démoly la muraille de ladicte ville et le dessusdit bolevert , on assailly ycelui bolevert.
Et dura ledit assault bien par l' espace de cinq grosses heures , très cruel et mervilleux.
Et en fin fu conquestié et prins de force , environ le jour faillant.
Si y furent mors dix ou douze Anglois.
Et des François en y eut pluiseurs navrés.
Après laquelle prinse on fist retraire toutes gens de par le Roy , réservez ceulx qui furent commis à garder ledit bolevert.
Et lendemain ceulx de ladicte ville de Acques , doubtans qu' on y feyst nouvel assault et qu' on recommençast de plus fort , se rendirent tous à la voulenté du Roy , excepté le seigneur de Montferant , qui en estoit capitaine pour le roy d' Angleterre , et le dessusdit Angerot de Saint-Per , lesquelx se randirent , sauf leurs corps seulement.
Sy s' en alèrent le baston au poing.
Et avec ce promist ledit seigneur de Montferant , de rendre en la main du Roy deux forteresces qu' il avoit assis près de la bonne cité de Bourdeaulx.
Et pour la seurté de ce , bailla son fils en hostaige , lequel demoura prisonnier par long temps , parce que ledit seigneur de Monferant ne volt point rendre les forteresces dessusdictes ainsy que promis l' avoit.
Et gouvernoient lors en ycelui pays , le Captal de Buef , ledit seigneur de Montferant , et messire Thomas de Rameston , séneschal de Bourdeaulx.
Durant lequel temps lesdiz Anglois reprinrent la ville et chastel , avec tous les fors , de Sainte-Sevère.
Mais brief ensievant le roy de France y retourna , à tout son armée.
Si fu reconquise de force , et y eut moult grand nombre d' Anglois mis à mort.
Ouquel temps , se rendi françois et fist sairement au Roy en lui baillant obéyssance en ses villes et forteresces le seigneur de Rochetaillarde.
En après ala le Roy devers Marmande , laquelle se rendi à luy.
Et de là se tira devers la Réolle , qui fut assiègé très puissamment par lesdiz François.
Et depuis fu prinse ycelle ville , d' assault.
Mais le chastel se tint environ l' espace de six sepmaines.
Au bout duquel terme se rendirent ceulx de dedens , sauves leurs vies.
Et y commist le Roy Olivier de Cotigny pour en avoir le gouvernement , avec aulcunes aultres places qui avoient esté conquises durant ledit voiage.
De laquelle ville de La Réolle estoit capitaine pour le roy d' Angleterre , le baron de Quinnus , lequel depuis se rendi françois.
Et entretant que les conquestes dessusdictes se faisoient , y eut aulcune destrousse sur eulx par lesdiz Anglois sur les François.
Et par espécial les paysans du pays leur faisoient forte guerre.
Pour quoy , tant pour la grande multi tude de gens qui y avoit le Roy , comme pour les reboutemens et agaitz que leur faisoient les dessusdiz , furent par pluiseurs fois moult oppressés de famine ; et moururent la plus grand partie de leurs chevaulx.
Dont les routiers et aultres qui ont acoustumé de les champs , long temps par avant furent fort troublés.
Et en y eut très grand nombre qui se tirèrent plus avant ès pays pour eulx rafreschir.
Et mesmement alèrent jusques assés près du pays de Navarre , en faisans de très grans dommages au povre commun peuple.
Et d' aultre part , pendant le temps dessusdit , les Anglois se assamblèrent ung certain jour , et , par moyens qu' ilz avoient , reprinrent la cité d' Acques en Gascongne sur les François , de laquelle estoit capitaine Renauld Guillaume le Bourguignon , lequel fut prins prisonnier , et très grand partie de ses gens mis à mort.
Duquel le roy de France fut très mal content , pour ce qu' il avoit perdu si en haste et par malvaix soing ycelle cité , qui assés largement avoit cousté au conquerre.
Après lesquelles besongnes et que le roy eust esté oudit pays de Gascongne environ de sept à huit mois , et fist en ycelui pluiseurs belles conquestes comme dict est ci-dessus , considérant le grand travail que de jour en jour avoient eu ses gens pour la défaulte de vivres dont ils avoient à très grand dangier , si conclut et délibéra de tourner à Montauben , où il fut environ deux mois.
Et là fist ses ordonnances pour la garde du pays , et , par diverses journées , s' en retourna à Poitiers.
Et peu de temps après , La Hire , qui moult avoit esté travaillié en celuy voiage et qui desjà estoit homme assés bien eagié , ala de vie à trespas , ou chastel de Montauben.
Pour la mort duquel le Roy fut très desplaisant , quand ce fut venu à sa congnoissance.
Et ordonna que sa femme possessast de aulcunes terres et signouries qu' il avoit donné audit La Hire sa vie durant.
Comment les Anglois eurent la ville de Conches en Normandie sur les François par traictié , et pareillement eurent les François la ville de Gaillardon , laquelle tenoient les Anglois.
Item , durant le temps que le roy de France estoit ou voiage de Tartas comme dict est dessus , se assamblèrent en Normendie très grand nombre d' Anglois , et soubz la conduicte du conte de Sombreseth , de messire Johan de Thalebot , et d' aulcuns aultres capitaines anglois , vinrent assègier la ville de Conches en Normendie.
Et y estoit dedens comme capitaine.
.
.
lequel fist grand diligence avec ses gens pour deffendre ycelle ville.
Nientmains elle fut très fort approuchié et assaillie , tant de canons comme d' aultres groz engiens et habillemens de guerre.
Et tellement fut contrainte , que de jour en jour ceulx de dedens faisoient grand doubte d' estre prins d' assault.
Si envoyèrent secrètement devers le conte de Dunois , bastard d' Orliens , et messire Pierre de Bressay , seigneur de la Garesne , qui avoient la charge de par le Roy , à tout certain nombre de gens de guerre , pour garder la frontière contre lesdis Anglois sur les marches des pays de Chartain et du Maine.
Et si leur firent signifier le dangier en quoy ilz estoient , en eulx requérant de avoir leur secours et ayde.
Mais quand ilz eurent assamblé tout ce qu' ilz peurent avoir de gens , ilz trouvèrent qu' ilz n' estoient point puissans assés pour lever ledit siége.
Et pour tant , adfin de baillier empeschement aux dessusdiz assiégans , alèrent logier devers Gaillardon , que tenoient les Anglois , et y firent livrer ung très cruel assault.
Auquel assault ceulx de dedens résistèrent très vaillamment et reboutèrent lesdiz assaillans.
Et entretant , ledit conte de Sombreset , anglois , et ceulx de sa compaignie , firent traictié avec ceulz de Conches , moyenant qu' ilz s' en alèrent en rendant ladicte ville.
Et ne les eust ledit conte point prins , se non qu' ilz se fussent du tout rendu à sa voulenté , se n' eust esté ce qu' il avoit intencion d' aler combatre les François dessusdiz qui estoient devant Gaillardon , se ilz le vouloient attendre.
Lesquelz François , qui furent aulcunement advertis de la venue dessusdicte , traictèrent hastivement avec ceulx de dedens.
Si fu le traicté tel qu' ilz leur donnèrent aulcune somme de pécune adfin qu' ilz se partirent de là.
Et baillèrent ycelle ville aux seigneurs François dessusdiz , qui y mirent très grosse garnison.
Et après se retrayrent de là et retournèrent à Chartres et ès aultres bonnes villes tenans leur party en ycelui pays , pour garder les frontières contre les dessusdiz Anglois.
Et tantost après , messire Jehan de Gapaumes , capitaine de Dourdan , fut prins par aulcuns de ses gens qui le trahirent et le livrèrent aux dessusdiz Anglois , auxquelz pour sa rançon il paia depuis moult grand finance.
Et en ce meisme temps , y eut une destrousse faite sur les Anglois assés près de Garville , à deux lieues de Evreux.
En laquelle destrousse furent mors de la partie des dessusdiz François , Jehan de Bressay et Mordon de La Fontaine , avec aulcuns aultres.
Nientmains , par la vaillance et diligence de Floquet qui estoit l' un de leurs chiefz , furent lesdis Anglois tous rués jus et destroussés , desconfis et mors en la place environ de onze à douze vins , et si en y eut pluiseurs qui furent détenus prisonniers.
Item , en ce meisme temps , l' empereur d' Alemaigne , acompaignié de pluiseurs grans et nobles seigneurs et moult grant nombre de gens , s' en vint en la cité de Besançon.
Ouquel lieu ala devers luy en moult noble et bel appareil le duc Phelippe de Bourgongne.
Comment les Anglois asségièrent la ville de Dieppe en Normendie.
Item , durant le temps dessusdit , les Anglois , environ le nombre de huit cens combatans , alèrent devant la ville de Dieppe en Normendie.
Et là , sur une montaigne assés haulte et advantageuse firent former et asseoir une forte bastille , laquelle fut advironnée de fossés parfons à merveillez et fut pourveue très largement de canons , culevrines et aultres engiens et habillemens de guerre.
Dedens laquelle bastille ilz laissièrent de quatre à cinq cens combatans , desquelx estoit le chief et capitaine , ung chevalier nommé Guillaume Pointo.
Et depuis vint avec lui le bastard de Thalebot.
Si commencèrent à mener moult forte guerre à ceulz de la ville de Dieppe.
Et assirent pluiseurs groz engiens qui jettoient tousjours incessamment dedens ycelle ville.
Par quoy elle estoit moult oppressée et travillié.
Et avec ce gardoient continuelment que nulx vivres n' y peussent entrer.
Et toutes fois , lesdictz Anglois estoient très souvent rafreschis de vivres et de nouvelles gens , par quoy leur partie adverse avoit moult à souffrir.
Nientmains , Charles des Mares , qui estoit ung des principaulx capitaines de la dessusdicte ville de Dieppe , et aulcuns aultres vaillans homme de guerre avec lui , faisoient moult grand diligence nuit et jour pour résister aux dessusdiz Anglois , leurs adversaires.
Et aussy , durant le temps que ycelle bastille y fut faite , furent ravitailliés par pluiseurs et diverses fois , tant par mer comme par terre.
Et y avoit très souvent entre lesdictes deux parties de très dures escarmuches , auxquelles en demouroit très souvent de mors et de navrés des deux parties.
Et dura ceste besongne entre ycelles parties assés longuement , et jusques à tant qu' on comptoit le temps l' an mil IIIIc et XLIII , que lors Loys , Daulphin , premier filz du Roy , y ala à tout sa puissance et conquist ladicte très forte bastille de force , comme ci-après sera plus à plain déclairié.
Comment Pierre Renauld fut par force débouté de la forteresce de Milly.
Vous avez bien oy racompter comment Pierre Renauld estoit logié ou chastel de Milly estant à deux lieues ou environ près de Beauvais , lequel lieu de Milly il avoit fait réparer et fortifier.
Et avoit bien avec luy le nombre de deux cens combatans tous fors sacquemans , rades et viguereux , à tout lesquelz il couroit souvent en divers lieux.
Et tout ce qu' il povoit attaindre et at traper au dehors des chasteaulx et fermetez , tant sur les pays du Roy , comme ailleurs , estoit prins , ravi et enmené ou emporté en leur forteresce ou garnison.
Et par espécial avoit couru et couroit continuellement de jour en jour sur les villes et pays de l' obéyssance et signourie du duc de Bourgongne , du conte d' Estampes , et de pluiseurs aultres grans seigneurs de ce party.
Et meismement très souvent passoient l' eaue et la rivière de Somme en tirant vers les marches d' Artois , où il avoit de XII à XVI lieues de leur dicte garnison.
Et pareillement faisoient les chastellenies de Péronne , Mondidier et Roye , où ilz prenoient de bons prisonniers , lesquelz ilz mettoient a grosses finances , ainsy et par la manière que euyssent peut faire les adversaires du temps de la guerre , avec tous aultres biens quelconques , dont lesdiz pays estoient moult fort oppressés et travilliés.
Si en furent par pluiseurs fois faites grandes plaintes et doléances aux seigneurs dessusdiz , dont ilz estoient très mal contens.
Et pour ceste cause , envoia ledit duc de Bourgongne devers le Roy , avec aultres affaires , luy remoustrant la destruction de yceulx ses pays , en luy requérant de y avoir provision.
A quoy le Roy fist responce , comme aultre fois avoit fait pour pareil cas : C' estoit qu' il luy en desplaisoit moult , et qu' il estoit très content que ledit duc de Bourgongne le feyst ruer jus et destrousser se il le povoit trouver en sesdiz pays , ou qu' il le feyst asségier et débouter par ses gens , d' ycelle forteresce de Milly.
Et il manderoit et feroit faire deffence à tous ses capitaines des marches à l' environ , qu' ilz ne lui baillassent ayde , souscours ne faveur nulle contre les gens dudit duc de Bourgongne , sur autant qu' ils doubtoient à encourir son indignacion.
De laquelle responce ycelui duc fut assés content , et se pourpensa qu' il pourverroit au sourplus au plus brief que bonnement faire le pourroit.
Si trouva moyen de faire traictier avec aulcuns capitaines Anglois sur la marche de Normendie , et qu' ilz bailleroient seurté de non faire guerre à ses gens.
Et quand ledit duc de Bourgongne fut assés adcertené des deux parties qu' ilz ne luy porteroient nul grief ne dommage , ne à ses gens , à la cause devant dicte , luy , qui pour lors estoit en son pays de Bourgongne , fist sçavoir au conte d' Estampes , qui avoit le gouvernement de ses pays de Picardie , qu' assamblast le plus de gens de guerre qu' il pourroit finer et les menast devant ledict chastel de Milly.
Sur quoy ledict conte fist grand diligence et mist ensamble en assés brief terme bien le nombre de douze cens combatans ou environ , tant chevaliers , comme escuyers et aultres gens de guerre , les plus experts et exelens d' ycelui pays de Picardie et de la marche à l' environ.
Entre lesquelz estoient , Walerant de Moreul , Gui de Roye , Jehan de Hangiers , le seigneur de Saveuses , Simon de Lalaing , Jehan de Happlaincourt , Charles de Rochefort , messire Colard de Mailly , et moult d' aultres grans et notables seigneurs et gentilz hommes.
Et fut faite celle assamblée en la ville d' Amiens.
Duquel lieu , à tout charroy chargié de vivres et habillemens de guerre , s' en alèrent en moult belle et bonne ordonnance , par aulcuns jours , jusques à Beauvais , où il fut receu moult honnourablement , et ses gens se logèrent ès vilages environ.
Et de là ledit conte se tira devant le chastel de Milly.
Si fist logier ses gens au plus près de la porte , qui desrompirent très fort les deffences de la dessusdicte forteresce , et par espécial de la basse court qu' ilz avoient moult fort réparée de quesnes et d' aultres groz bos.
Si se commencèrent ceulx de dedens à deffendre très radement et très viguereusement , tant de canons comme d' aultres artilleries et engiens de guerre.
Desquelz ilz occirent et navrèrent aulcuns des gens du conte d' Estampes.
Entre lesquelz y fut mort messire Mathieu de Humières.
Et avoient les gens dudit conte laissié leurs chevaulx , pour la plus grande partie , en la ville de Beauvais.
De laquelle , et aussy de la cité d' Amiens venoient vivres de jour en jour audit siège.
Durant lequel siège , après que les engiens dessusdiz eurent moult fort adommagié les fortificacions de la basse court dessusdicte , y fut livré par lesdiz asségans ung très dur et fort assault.
Auquel , tant d' un costé comme d' aultre furent faites pluiseurs vaillances et prouesces.
Desquelles , entre les aultres , le seigneur de Saveuses , avec ses gens , emporta le bruit.
Nientmains , ceulx de dedens se deffendirent très puissamment , et tant que lesdiz assaillans véant que bonnement ne les povoient conquerre sans avoir trop grand perte et dommage de leurs gens , se retrayrent.
Et y fureut mors des assaillans environ de huit à dix.
Et des deffendeurs y eut aulcuns navrés.
En après , yceulx deffendans , considérans qu' ilz ne se povoient longuement tenir , et aussy qu' ilz n' avoient point grand espérance d' avoir aulcun secours , firent traictié avec les commis dudit conte d' Estampes , moyenant et par tel sy , qu' ilz se départiroient de là en emportant trestous leurs biens avec eulx.
Si rendirent la dessusdicte forteresce , dedens laquelle on bouta le feu , et le fist on du tout démolir et désoler.
Et ce fait , ledit conte et ses gens s' en retournèrent , environ la sepmaine peneuse , ès lieux dont ilz estoient venus.
Et avoit ledit conte esté devant ladicte place et tenu siège environ de trois sepmaines ou plus , audit lieu de Milly.
Pour lequel voiage et déboutement des dessusdiz coureurs , tous les pays qui avoient acoustumé d' estre courus et pilliés , furent très joieux quand ilz furent adcertenez qu' on les avoit ainsy deslogiés et chaciés hors de ladicte place.
DE L' AN MCCCCXIII.
Comment le roy de France fist grande assamblée de gens d' armes pour aler en Normendie.
Et d' aulcunes courses et conquestes que le duc de Sombreset fist ou pays d' Angou et ailleurs , sur les François.
Au commencement de cest an , le roy de France fist grande assamblée de gens d' armes , sur intencion d' entrer en Normendie l' esté ensievant , et aussy pour baillier secours à ceulx de Dieppe , qui estoient fort constrains et travilliés par le moyen de la très forte bastille que tenoient les Anglois devant ycelle ville de Dieppe.
Lequel secours le Roy leur envoia , c' est assavoir pour ravitaillier ladicte ville.
Et y furent menés grand foison de bestail et aultres vivres , à tout grand quantité de gens d' armes , qui les boutèrent dedens à grand force.
Et y eut entre les deux parties de très grosses escarmuches , auxquelles en y eut de mors et de navrés tant d' un costé comme de l' autre.
Ouquel temps , le conte de Sombreset assambla bien jusques au nombre de six mil combatans ou environ à tout lesquelz il entra ou pays d' Angou , où il fist de très grans dommages par feu et par espée.
Après se tira vers Bretaigne et prinst d' assault La Guierche , apertenant au duc d' Alençon , laquelle ville fut du tout pillié et robée.
Et puis s' en ala logier à Poussay , et y fut bien deux mois.
Si couroient de jour en jour ses gens par diverses compaignies le dessusdit pays d' Angou , de Craonnois et de Chastrangonnois.
Desquelx yceulx pays firent pluiseurs destrousses par les paysans.
Et d' aultre part , le mareschal de Lohiac eut la charge avec les gens du duc d' Alençon , de par le roy de France , pour résister aux entreprinses dessusdictes.
Sy conclurent d' aler férir de nuit sur les Anglois et sur leurs logis , c' est assavoir dudit conte de Sombreseth.
Mais il en fut à tamps adverti.
Si ala au devant d' eulx et les vint rencontrer , qu' ilz ne leur donnoient de garde.
Et pource , furent yceulx François mis en desroy , et en y eut de vint à trente , que mors que prins , et les aultres se sauvèrent au mieulx qu' ilz peurent , par force de bien fuir.
Et de ceulx qui furent prins , en furent le seigneur d' Ausigni , Loys de Bueil et plusieurs aultres gentilz hommes.
Après lesquelles besongnes , ycelui conte de Sombreset se desloga de devant Pou say et ala prendre le chasteau de Beaumont la Visconte.
Et puis , après ce qu' il eut assises ses garnisons sur les frontières , il s' en retourna à Rouen.
Comment aulcuns chevaliers et gentilz hommes de la court du duc de Bourgongne enteprinrent ung fait d' armes par la manière que ci après sera déclairié.
Item , en ce meisme temps , le duc de Bourgongne estant en son pays de Bourgongne , y eut pluiseurs gentilz hommes de son hostel et pays qui , pour son plaisir et par sa licence , firent anoncier et publyer par pluiseurs marches et pays de Bourgongne , que se ilz estoient aulcuns nobles hommes qui voulsissent faire armes et acquerir honneur , ilz seroient receus par yceulx et parfurnis en certaines armes qu' ils avoient entreprinses.
Desquelz gentilz hommes leurs noms seront ici après déclairiés , et aussy la manière des chapitres qui pour ceste cause furent envoyés ès pays dessusdiz , par messire Pierre de Buisemont , seigneur de Chargni , qui estoit chief de ladicte entreprinse.
Copie du mandement dessusdit et les noms de ceulx qui debvoient faire les armes.
« En l' onneur de Nostre Seigneur et de sa très glorieuse mère , de madame Sainte Anne , et de monseigneur Saint George.
Je , Pierre de Baufremont , seigneur de Chargni , de Monlyet et de Montfort , chevalier , consillier et chambellan de très hault , très puissant et très exelent prince , mon très redoubté et souverain seigneur , monseigneur le duc de Bourgongne , fay sçavoir à tous princes , barons , chevaliers et escuyers sans reproche , c' est excepté ceulx du royaume de France et des pays alyés et subgectz de mondict souverain seigneur , que pour augmenter et acroistre le très noble mestier et exercite des armes , ma voulenté et mon intencion est , avec douze chevaliers et escuyers gentilz hommes de quatre costés , et desquelz les noms ci-après s' ensievent , c' est assavoir : Thiébault , seigneur de Rougemont et de Mussy , messire Guillaume de Brefremont , seigneur de Sees et de Souvegnon , Guillaume de Viane , seigneur de Monbis et de Gilly , Jehan , seigneur de Walengen , Jehan , seigneur de Rap et de Ciricourt , Guillaume de Champdivers , seigneur de Cheingni , Jehan de Chiron , seigneur de Ranchevières , Anthoine de Vaudray , seigneur de Laigle , Guillaume de Vauldray , seigneur de Collaon , Jaques de Chalant , seigneur de Ameville , messire Amé , seigneur d' Espirey , et Jehan de Chaingny , garder et deffendre ung pas séant sur le grand chemin venant de Digon à Auxonne au bout de la chaucié , partant de ladicte ville d' Auxonne et ung gros arbre appellé l' Arbre des Hermittes.
Et tout par la fourme et manière qui ci-après s' ensieut.
« Premiers.
Y a deux escus dont l' un est noir , semé de larmes d' or , et l' autre de violet , semé de larmes noires.
Lesquelz escuz penderont audit Arbre des Hermittes , et seront de telle condicion que tous ceulx qui feront touchier par le roy - d' armes , héraulx ou poursievans l' escu noir aux larmes d' or , seront tenus de faire armes à cheval avec moy ou avec l' un de mesdiz chevaliers ou escuyers , jusques au nombre de douze courses de lances , à fer esmoulu.
Item.
En faisant lesdictes armes , si l' un est porté à terre de cop de lance et de droite attainte sur le harnois , celui qui ainsy sera porté à terre donra à son compaignon qui ainsy l' aura porté jus , ung dyament tel qu' il luy plaira.
Item.
Chascun soit armé de tel harnois que bon luy samblera , double ou saingle , acoustumé de faire armes et sans malengien.
C' est à attendre que l' arest ne ait nul advantaige , fors ainsy qu' on le porte en la guerre.
Item.
Que chascun portera ses garnisons de lances et de fers excepté que la rondelle qui gist sur les mains , ne sera que de quatre dois de large et non plus.
Item.
Les lances seront d' une meisme mesure depuis la pointe du fer jusques à l' arrest ; desquelles lances je bailleray le longueur.
Item.
Pour faire et accomplir lesdictes armes à cheval , furniray lances à tous , et toutes prestes dedens les lices , telles et samblables de celles de mes dessusdiz compaignons et des miennes.
Item.
Et se feront lesdictes armes à cheval , à la toille , laquelle sera de six piés de haulteur.
Sensievent les articles sur le fait des armes à pied.
« En après , yceulx princes et barons , chevaliers et escuyers de la condicion dessusdicte , qui auront plus leur plaisir de faire armes à pied , seront tenus comme dessus de faire touchier l' escu violet aux larmes noires , et de combatre de haches ou d' espées , lequel que mieulx leur plaira , à quinze cops.
Item.
Que en faisant lesdictes armes , se l' un mect les mains ou les genoulz à terre , celui qui ainsy y aura touchié , sera tenu de donner à l' autre ung ruby de tel valeur que bon luy samblera.
Item.
Que chescun soit armé de harnois acoustumé de combatre en lices.
Item.
Et se l' un estoit deffurni de haches ou d' espée , je l' en furniray assés et de samblables à celles de mes compaignons et des miennes.
Et en ycelles haches ou espées n' y aura chose qui n' y doibve estre par raison , ou sans crochès , ou aultre malengien.
Item.
Celui qui aura son adresce de faire armes et combatre avec moy de pied , et l' un de nous deux est porté à terre de tout le corps , il sera tenu de lui rendre prisonnier où l' ostelent lui ordonnera.
Item.
Celuy qui ainsy sera prisonnier , pour sa droite rançon et délivrance sera tenu de donner à celui ou celle que ledict hostelant vouldra ordonner à eslire , au desus de cinq cens escus.
Item.
Ceulx desdiz estrangiers ne requièrent moy ne mesdiz compaignons , car ilz trouveront à toutes les heures , limittes et ordonnées en ce présent traictié , qui les furnira.
Item.
Et ne porront les dessusdiz estrangiers faire avec moy ne mesdiz compaignons que une fois armes , c' est assavoir l' une à cheval , et l' autre à pied ; et plus avant ne pourront requerre mes dessusdiz compaignons ne moy , durant le temps de ces présentes armes.
Item.
Se feront lesdictes armes de cheval et de pied par la manière qui s' ensieut : C' est assavoir , celles de cheval , le lundi , le mardi et le mercredi , et celles de pied , le joesdi , le vendredi et le samedy.
Item.
Et se commencera ledit pas , le premier jour de jullet qui sera l' an mil IIIIc et XLIII , et durra quarante jours entiers , sans comprendre les dimenches , ne les festes commandées en la ville de Romme.
Item.
Aulcuns desdiz princes , barons , chevaliers et escuyers , ne porront ne seront tenus de passer par le pas ne à ung quart de lieue près , qu' ilz ne facent et acomplissent les armes dessusdictes ou qu' ilz ne laissent gaiges , c' est assavoir son espée ou ses esperons , lequel qui mieulx lui plaira.
Item.
Et pour faire et acomplir lesdictes armes tant de cheval comme de pied par la manière et ordonnance contenue ci-desus , j' ay humblement supplié et requis à mondit souverain seigneur , que de sa grâce me donnast congié et licence d' ycelles parfaire.
Lequel , désirant l' acomplissement d' ycelles , le me a bénignement otroié.
Et pour ce faire me donne et a donné à juge , très hault et puissant prince et mon très redoubté seigneur , monseigneur le conte de Nevers et de Réthel , et en son absence , monseigneur le mareschal , conte de Fribourg et de Noefchastel.
« Et adfin qu' il vous appère que ces présens chapitres procèdent de mon intencion et voulenté , desirant yceulx acomplir par la manière dessusdicte , les ay fais séeller du séel de mes armes et signées de ma main , le VIIIe jour de mars , l' an mil IIIIc XLII.
« Item.
Je prie aux dessusdiz princes , barons , chevaliers et escuyers , qu' ilz ne ayent aulcune ymaginacion de malvoellance.
Car je ne le fay que pour acroistre le noble mestier et exercite des armes , et aussy pour avoir acointance par armes aux bien renommés et vaillans princes et nobles dessusdiz qui venir y vouldront.
Item.
Auront les dessusdiz nobles estrangiers , bon , sceur et loyal saufconduict de mondit souverain seigneur , et en son absence , de son mareschal.
»    Comment le duc de Bourgongne envoia le comte d' Estampes , à tout g rand puissance de gens d' armes , en la duchée de Luxembourg.
Item , en cette meisme saison , la duchesse de Luxembourg , qui aultre fois avoit eu espouse le duc Anthoine de Brabant et Jehan de Bavière , défunctz , tous deux oncles , l' un de par père , et l' autre de par mère , du duc Phelippe de Bourgongne , fist grand complainte à ycelui duc de Bourgongne de ce que ses hommes et subgectz de ladicte duchée ne le vouloient obéyr , ne payer de ses rentes et revenues , et la plus grand partie d' ycelui pays , et par espécial de ycelui fort de Luxembourg et de Tyonville et aultres lieux à l' environ , et l' avoient déboutée des dictes villes , en eulx rendans du tout rebelles et inobédiens contre elle.
Si luy requéroit et prioit humblement , que pour Dieu et pour pitié , et aussy pour l' onneur et amour de ses deux oncles dessusdiz qu' elle avoit eus par mariage et avec lesquelz elle s' estoit portée et conduicte honnourablement , il le volsist aidier et secourir à ce grand besoing , tant qu' elle peust estre obéye et remise en sa signourie , ou aultrement le convenroit dore en avant vivre en grand meschief et povreté.
A quoy ledit duc ly fist responce très courtoise , en disant que voulentiers et de ceur ly bailleroit secours , ayde et confort contre les dessusdiz de Luxembourg , par toutes les voies et moyens licites et raisonnables que bonnement faire pourroit.
Dont elle le mercia grandement.
Et pour sur ce avoir advis que bon en seroit à faire , fist ledit duc assambler son conseil pour veoir et débatre la matière , adfin de sçavoir ce qu' il en seroit bon pour le mieulx.
Ouquel conseil fut délibéré que ledit duc de Bourgongne envoyeroit ses mesaiges solempnelz devers ceulx de Luxembourg , eulx requerre et sommer qu' ilz feissent devers ycelle dame et ses officiers toute l' obéyssance qu' il apertenoit et comme ilz estoient tenus de faire ; et ce ainsy ne le faisoient , ycelui duc de Bourgongne l' aideroit et conforteroit de toute sa puissance pour le remettre en sa signourie.
Auxquelles requestes et sommacions ceulx de Luxembourg ne volrent entendre ne obéyr nullement , jà soit il que pluiseurs requestes leur eu furent faites.
Mais pour eulx entretenir , se pourveyrent dedens leurs villes de gens de guerre.
C' est assavoir du duc Guillaume de Saxe , qui se disoit héritier de ladicte duchée de Luxembourg.
Et envoya ung sien parent nommé le conte de Clicque , à tout huit cens combatans des marches d' Allemaigne.
Lesquelz se boutèrent en garnison en la dessusdicte ville de Luxembourg et de Tyonville , et aultres villes et forteresces à l' environ qui estoient à eulx favourables.
Et eulx , là venus , commencèrent à courre et faire grand guerre à aulcunes villes et forteresces qui encore estoient demourées en l' obéyssance de ladicte dame.
Et par ainsy fut ycelui pays fort divisé et en grand tribulacion.
Et adonc , le dessusdit duc de Bourgongne , sachant que les dessusdiz perséveroient de jour en jour en leur malvaix propos , se conclud et délibèra du tout de eulx faire forte guerre.
Et pour ceste cause escripvi ses lettres au conte de Vernenbourg et au damoiseau de Salemire , à Henri de La Tour , et aux aultres nobles du pays et duchée de Luxembourg et de la marche à l' environ.
Dont la plus grand partie tenoient le party de la dessusdicte duchesse et qui se vouloient employer en l' ayde et faveur d' elle , qu' ilz feyssent guerre à tous ceulx qui ly estoient contraires et désobéyssans.
Et leur manda oultre que brief y envoieroit de ses gens , et puis yroit en personne pour reconquerre ladicte duchée , et en debouteroient ceulx qui le occupoient.
A laquelle requeste dudit duc de Bourgongne ilz furent très contens d' entendre et obéyr.
Et de fait , après qu' ilz eurent deffiés les dessusdiz , leur firent guerre ouverte , et coururent sur eulx par pluiseurs et diverses fois.
Entretant , ledit duc de Bourgongne envoia ledit conte d' Estampes en Picardie , et lui fit sçavoir qu' il assamblast certain nombre de gens de guerre pour mener en Bourgongne devers luy.
Ce qu' il fist.
Et quand son armée fu preste , il les fist tirer devers Saint-Quentin en Vermendois , et luy meisme y ala en sa personne.
Si estoient avec lui , Walerant de Moreul , Gui de Roie , le seigneur de Humières , le seigneur de Saveuses , messire Symon de Lalaing , le seigneur de Noefville , Gauwain Quiéret , messire Anthoine de Wissoch , Jehan de Haplaincourt , et pluiseurs aultres notables chevaliers et escuyers.
Et povoit avoir en tout le nombre de douze cens combatans.
Si se tira dudit lieu de Saint-Quentin devers Laon , pour aler passer assés près de la conté de Reters.
Mais quand il fut entre Montagu et Sisonne , il luy fut dit que Dimence de Court , Le Ronchin et aulcuns aultres capitaines des gens du Roy , estoient logiés à Montagu et audit lieu de Sisonne.
Lesquelz nagaires avoient esté ou pays de Rethelois où ilz avoient fait de grans et mervilleux dommages.
Pour lesquelz ledit conte d' Estampes estoit trés mal content d' eulx.
Et avec ce , ung petit par avant , ycelui Dimence de Court avoit esté destroussé en Bourgongne , et avoit promis de luy non plus logier sur les pays duditduc de Bourgongne , ne sur ceulx de son party.
Si leur manda et fist sçavoir qu' ilz se retrayssent hors de son chemin , et qu' il se vouloit aler logier audit lieu de Montagu.
Ce que point ne vouloient faire.
Pour quoy entre ycelles parties s' esmeurent aulcunes rigueurs.
Et fut ordonné par ledit conte d' Estampes et son conseil qu' on leur courust sus.
Et ainsy en fut fait.
Si furent la plus grand partie desdiz François du tout destroussés , et tous leurs biens , tant chevaulx comme autres bagues , prins et ravis par les Picars.
Et en y eut bien peu de mors et de navrés.
Et depuis qu' ilz eurent esté fais prisonniers , furent délivrés , et avec ce fureut à aulcuns rendues aulcunes de leurs bagues.
Et par spécial à ycelui Dimance de Court fut rendue partie de ses bagues.
Si se tirèrent arrière le plus brief que faire le porent.
Pour lesquelles destrousses , le Roy , ne son filz , ne furent point bien contens , de ce que ainsy on les avoit rués jus en leur pays , et aussy pour tant qu' ilz aloient à ung mandement que faisoit ledit Dauphin , pour aler au secours de ceulx de Dieppe.
Duquel ci-après sera faite plus ample mencion.
Nientmains , la besongne demoura ainsy faite pour lors.
Mais depuis en vindrent de très grans remours.
En après , le conte d' Estampes et ses gens se tirèrent jusques sur les marches de Bourgongne.
Et tinrent ses gens les champs Vers Lengres et Monsangon.
Durant lequel temps ledit conte d' Estampes et les seigneurs , en la plus grande partie , qui estoient avec luy , alèrent à Digon devers le duc de Bourgongne , où ilz furent moult joieusement receus et festoiés.
Et se tinrent là certaine espace de temps , entant que ledit duc faisoit ses apprestes pour aler à puissance en la duchée de Luxembourg.
Comment le Daulphin ala secourir ceulx de la ville de Dieppe qui estoient asségiés des Anglois leurs adversaires.
En ce meisme temps , le roy de France ordonna à son filz le Daulphin , de aler souscourir ceulx de Dieppe , qui par lonc temps , comme dict est ci-dessus , avoient esté durement oppressés et travilliés des Anglois leurs adversaires , desquelx ilz estoient asségiés par une très forte bastille ou ilz se tenoient.
Si se tira ledit Daulphin vers Paris , à tout certain nombre de gens de guerre.
Et estoient en sa compaignie le conte de Dunois , le seigneur de Gaucourt , le seigneur de Betizach , le seigneur de Pressigni , et moult d' autres capitaines en grand nombre.
Et luy , approuchant près de Paris , manda à venir devers luy à Compiengne , pluiseurs du pays et de la marche environ.
Entre lesquelx y fut mandé Loys de Luxembourg , conte de Saint-Pol , qui y ala , grandement acompaignié de pluiseurs seigneurs et genlilz hommes.
Aussy vindrent devers luy , le seigneur de Moyencourt , Renauld , Hector , Charles et Raoul de Flavi , le seigneur de Moy , le seigneur de Longueval et moult d' aultres grans seigneurs et notables hommes de guerre des marches de Beauvoisis , de Santhers et de Vermendois.
Et y vint aussy messire Robert de Salebrusse , damoisiau de Commarcis , et son nepveu , Jehan de Hangiers.
Duquel lieu de Compiengne ledit Daulphin fist tirer ses gens vers la cité d' Amiens.
Et après , par Moyencourt ala gèsir à Chaule dedens le chastel.
Ouquel lieu estoit Gauwain Quiéret , capitaine d' icelle forteresce , lequel de là s' en ala avec le Daulphin.
Et tous ensamble se tirèrent par Amiens à Abbeville , ouquel lieu il assambla toutes ses gens.
Et povoient bien estre environ de quatre mil combatans , très bien en point.
Lesquelz furent conduis par ledit Daulphin et les seigneurs et capitaines qui estoient avec luy , jusques audit lieu de Dieppe , où il se loga et grand partie de ses gens.
Et les aultres se logièrent au plus près , tant ès faulzbourgz , comme ès villages.
Et lendemain qu' il fu là venu , fist sommer à ceulz de ladicte bastille qu' ilz se voulsissent de là départir et eulx en aler sauvement , en emportant partie de leurs biens.
A quoy yceulx Anglois ne volrent entendre nullement.
Ains firent responce , et dirent qu' ilz se deffenderoient jusques à la mort.
Sur laquelle responce le Daulphin mist son conseil ensamble pour sçavoir qu' il en estoit bon de faire.
Et en fin duquel conseil fut conclud qu' on les assauldroit dedens briefz jours , après ce qu' on auroit préparé ses engiens et habillemens de guerre pour faire ledit assault.
Et comme il avoit esté délibéré et conclud , en fut fait.
Car la nuit de Nostre-Dame my-aoust , environ dix heures du matin , après ce que ledit Daulphin eut fait drécier pluiseurs queues de vin sur le bout et habandonné à ses gens pour eux refectionner , fist sonner ses trompettes pour aler audit assault.
Lequel se commença , moult horrible et mervilleux , et dura environ de deux à trois heures.
Où il y eut fait moult de belles apertises et fais d' armes , tant d' un costé comme d' aultre , et par espécial de la partie desdis François assaillans.
Car ycelle bastille est forte à grand merveille et moult puissamment fortifiée , et aussy pourveue de groz canons , engiens et aultres artilleries , desquelz ceulx de dedens se deffendoient moult radement et vaillamment.
Et avec ce estoient advironnés de bien parfons fosés à manière de bonne ville , dedens lesquelx il convenoit descendre par eschielles , et puis à force remonter audit bolevert.
Toutefois , nonobstant la mervilleuse fortifiacion de ladicte bastille , et aussy la grande et corageuse résistence que firent lesdiz Anglois , les François montèrent amont , et le gagnèrent par leur force et proesce , jà soit que dedens y eust de quatre à cinq cens combatans anglois , au deffendre.
Desquelz en furent prestement mis à l' espée trois cens et mieulx , et le sourplus furent pris et détenus prisonniers.
De la partie dudit Daulphin en y eut de mors , tant audit assault comme de ceulz qui depuis morurent des navreures , environ le nombre de quarante hommes.
Desquelz furent les principaulx , Anthoine de Moy , Jehan de Hersellaines , le bastard de Noyelle , et aulcuns aultres.
Et estoient capitaines d' ycelle bastille , Guillaume Porto et le bastard de Thalebot , lesquelx deux furent détenus prisonniers.
Et se rendi ledit messire Guillaume de Porto au Daulphin , ja soit - il ce que le conte de Saint-Pol , qui prudentement et vaillamment se y estoit porté , le dist avoir premier prins.
Mais il n' en fist aulcune demande , ne question.
Et quand est au seigneur de Moy , c' est assavoir messire Loys de Socourt , il emporta la louenge de ceste journée pour le mieulz assaillant , par la relacion de la plus grand partie des dessusdiz François.
A laquelle journée et mervilleux assault furent fais chevaliers , le conte de Saint-Pol , Jehan de Thorote , Anthoine de Bornonville , Jacotin de Béthune , Jehan de Cresecques , Phillippe d' Inchy , Renauld de Honcourt , Gui Quiéret , Gauwain Quiéret , George de Croix , Renauld de Sains , Hugue de Mailly , Estout d' Estouteville , Charles de Flavi , Raoul de Flavi , Jaques de Fresnes , Desport Descerme , Rouge du Fay , Charles du Fay , Jehan de Sains de Cambresis , et aulcuns aultres.
Après laquelle besongne ledit Daulphin se fist deschaucier et ala à pieds nuds jusques en l' église Saint Jaque de Dieppe , où il remercia très humblement Dieu son créateur et le beneoit baron Saint Jaques de la bonne fortune qu' il avoit obtenue contre les Anglois ses anciens adversaires.
Et après se loga en ycelle ville , de Dieppe.
Et brief ensievant fut ladicte bastille habandonnée à désoler , et le fut en assés brief terme après.
En oultre , quand ycelui Daulphin eut séjourné en ladicte ville par l' espace de trois jours ou environ et qu' il eut ordonné comment ceulx de la ville se auroient à conduire , se parti de là et s' en retourna en la ville de Abbeville , à tout ses gens , où il fut des habitans receu moult honnourablement et joieusement.
Et en après aulcuns peu de jours , se départi de là , et par Amiens chevaulcha jusques à Compiengne.
Et depuis s' en ala à Chasteler , où le conte de Saint-Pol le reçut moult grandement et honnourablement , et y séjourna par aulcuns jours.
Et encore s' en retourna à Compiengne.
Et entretant ses gens couroient très souvent ou pays d' Artois et ès villes et pays du duc de Bourgongne et de ses gens.
Et estoient moult enclins d' eulx faire dommage , pour et à cause principalment de la destrousse de Montagu , dont assés par ci-devant est faite mencion.
Et pour y obvyer furent envoyés devers ledit Daulphin , à Compiengne , l' évesque de Verdun et le seigneur de Ternant de par ledit duc de Bourgongne , aux quelz il promist qu' il feroit cesser ses gens d' armes de plus faire ycelles courses sur le pays.
Nient mains , pour celle promesse cessèrent assés petit , ains continuèrent assés , en faisant de très grans desrois.
Et meismement ceulx de la garnison d' Eu alèrent pillier les faulzbourgz de la cité de Cambray et le moustier de Nostre-Dame de Cantimpré.
Et à leur retour prinrent le chastel de Hérussart emprès Beauquesne , appertenant à messire Jehan de Fosseux , et le pillièrent du tout.
Pour lesquelles entreprinses ceulz desdiz pays estoient bien en grand doubte , pour ce que la plus grand partie des nobles estoient alés , comme dict est , avec le conte d' Estampes devers le duc de Bourgongne.
Ouquel temps , le Roy remanda son fils le Daulphin qu' il retournast devers luy à Tours en Touraine , où pour lors il se tenoit.
Lequel y ala assés hastivement.
Et lui venu devers le Roy son père , fut grandement festoyé et moult noblement receu , tant du Roy comme des aultres grans seigneurs , pour la belle victoire qu' il avoit obtenue sur les Anglois , ses adversaires.
Et tantost après lui fut baillié en charge d' aler après Sallezar , qui emmenoit grand foison de gens d' armes vers Guienne sans le congié du Roy.
Et luy fut commandé de le ramener , ou du moins luy oster ses gens.
Si le poursievy moult radement et le raconsievy devers Auvergne , et fist tant que la plus grand partie des gens d' armes que ledit Sallezar avoit avec luy , se mirent avec ledit Daulphin.
Lequel , de plus en plus fist très grosse assamblée , et se tira devers les pays du conte d' Armignac.
Lequel il avoit en charge de prendre et le faire prisonnier de par le Roy son père.
Et pour ce que ycelui conte d' Armignac se tenoit de sa personne en l' lsle de Jourdain , envoia , le Daulfin , aulcuns de ses capitaines , à tout foison de gens d' armes , logier ès faulzbourgs et autour d' ycelle ville , et leur ordonna et commanda qu' ilz gardassent bien que ledit conte ne se départesist de là.
Et brief ensievant vint en sa personne.
Au devant , duquel ycelui conte d' Armignac yssi pour aler au devant de luy.
Lequel Daulfin dessusdit le fist prisonnier de par le Roy.
Dont il fut moult esmervillé ; mais pour lors ne le peut amender.
Et avec ce fut prinse sa femme et aulcuns de ses enfans.
Et fut ycelle ville de l' Isle Jourdain , en la plus grande partie , toute courue et pillié.
Et y furent trouvés biens innumérables et à très grand habondance , et de très riches et précieux joyaulx.
Et avec ce furent mises en la main du Roy pluiseurs aultres de ses villes et forteresces principaulz.
Si fut la cause de sa prise pour ce que ycelui conte avoit fait pluiseurs désobéyssances au Roy , et qu' il avoit traictié de maryer une sienne fille qu' il avoit , au roy Henri d' Angleterre.
Et furent les lettres des traictiés dessusdiz trouvés en aulcuns de ses coffres.
Et avec ce avoit fait morir le mareschal de France , c' est assavoir le seigneur de Severach , à la très grande desplaisance du Roy , son seigneur.
Et quand le Roy , qui de long temps avoit esté adverti des besongnes dessusdictes , et que pour ycelles avoit envoyé devers luy solempnelle ambassade pour lui remoustrer les besongnes dessusdictes , luy signifiant la dessusdicte désobéyssance qu' il avoit faite et faisoit chascun jour à son souverain seigneur , il avoit respondu que se le Roy luy bailloit aucun empeschement en nulles de ses seignouries , ou faisoit baillier , il se alieroit à tel qui bien luy aideroit à garder contre toute sa puissance.
Comment le duc de Bourgongne mist la duchée de Luxembourg en son obéyssance.
Or convient retourner à parler du duc de Bourgongne , lequel en ce temps faisoit grans préparacions pour aler en la duchée de Luxembourg.
Et avoient pluiseurs moyens qui de jour en jour aloient et venoient devers luy pour sçavoir se on pourroit trouver aulcuns bons moyens de traictier entre la duchesse et ceulx qui estoient avec elle désobéyssans , lesquelz enfin ne se peuvent trouver.
Et pour ceste cause le dessusdit duc disposa du tour de eulx livrer forte guerre , et les mettre en l' obéyssance d' ycelle duchesse.
Si envoia premiers oudit pays , maistre Simon de Lalaing , et de trois à quatre cens combatans avec luy , qui se joindirent et assamblèrent avec le conte de Vernembourg et les aultres nobles du pays de la marche qui estoient alyés audit duc de Bourgongne.
Et se logèrent à Aillon et en aulcunes aultres villes qui tenoient la partie de la dessusdicte duchesse , comme dict est ci-dessus.
Et eulx venus en ycelui pays , cuidèrent par moyens avoir l' obéyssance de Thyonville.
A quoy ilz faillirent , pour ce que le conte de Clicq et ceulx de son party les avoit attrais de leur costé , et y mirent des gens de guerre pour les aidier à entretenir.
Et depuis , assés brief ensievant , vint ledit conte de Clicq , à tout grand puissance , garny de charroy et habillemens de guerre , logier assés près de ladicte ville d' Arlon , qu' il entendoit à assiègier.
Si y eut entre les parties grandes escarmuches , où furent aulcuns de ses gens mors et bléciés.
Et depuis , doubtant la grand puissance du duc de Bourgongne , se retraist à Luxembourg.
Durant lequel temps , les dessusdiz firent pluiseurs courses l' un contre l' autre.
Et aloient les Picars aulcune fois coure jusques aux portes de Luxembourg.
Et entretant , le dessusdit duc de Bourgongne se parti de Digon en très bel arroy , grandement acompaignié de chevaliers et d' escuyers , et s' en vint à Ywis , qui est de la duchée de Luxembourg , et là se loga , et y fut receu de habitans moult joyeusement.
Ouquel lieu de Ywis il conclud de faire asségier ung chastel nommé Willy , qui estoit garny de pluiseurs sacquemans , qui long temps par avant avoient fait et faisoient encore de jour en jour de grans oppressions et tyrannies au povre peuple dudit pays.
Et estoit leur chief ung nommé Jaquemin de Beaumont.
Si eurent la charge de les asségier , Guy de Roye , le seigneur de Saveuses , Hue de Hoesines , et aulcuns aultres chiefz.
Lesquelz y alèrent , à tout six cens combatans ou environ.
Et y firent drécier pluiseurs groz engiens , qui fort adommagièrent ledit chastel.
Et se disoient , les dessusdiz , estre au demoiseau de Commarcis , qui avoit esté en la compaignie du Daulfin à prendre la bastille de Dieppe , comme dessus est dict.
Si fut adverti d' icelui siège , et pour le cuidier lever , assambla environ mil combatans , entre lesquelz estoient Le Ronchin , Pierre Robert , et pluiseurs aultres routiers de guerre.
Si se tirèrent par pluiseurs journées en approuchant ceulx du siège dessusdit , et tant , qu' à ung matin fèrirent en leurs logis , et de première venue se boutèrent dedens , sans y trouver résistence , sinon assés petit.
Nientmains , ceulx qui avoient la charge dudit siège , oyans l' effroy , rassamblèrent leurs gens moult en haste , en bonne ordonnance , et commencièrent à marcher avant contre leurs ennemis.
Lesquelx assés tost ilz reboutèrent hors dudit logis , aux champs.
Et là , de tous costés se commencèrent de très grandes escarmuches , auxquelles se porta très vaillamment , comme il me fut rapporté , messire Gauwain Quiéret , Hue de Longueval , et pluiseurs aultres , avec les chiefz dessus nommés.
Lequel messire Gauwain y estoit venu ung jour devant et les avoit adverti de la venue dudit damoiseau de Commarcis.
Finablement , ycelui damoiseau et ceulx de sa compaignie , véans qu' ilz povoient plus perdre que gagnier à yluecq demourer longuement , se partirent assés hastivement , et s' en retournèrent audit lieu de Commarcis.
Et y furent mors de ses gens huit ou dis , et pluiseurs navrés.
Et de la partie des assègans fut mort ung gentil homme , nommé Gauthier de Pavant , et peu d' aultres avec luy.
Avec lequel de Commarcis s' en ala ledit Jaquemin de Beaumont , et yssi du chastel par derrière , entretant que ladicte escarmuche se faisoit , en habandonnant ses gens.
Lesquelz se rendirent en brief terme ensievant , par tel si que ilz s' en yroient à tout partie de leurs biens.
Et après , ledit duc de Bourgongne fist logier ses gens sur les frontières vers Luxembourg.
Et ala le conte d' Estampes , à tout grand partie des capitaines et gens de guerre , à Cles , qui est une grande ville , laquelle aultre fois avoit esté fermée.
Et fut yluecq grand espace de temps.
Si couroient ses gens bien souvent sur leurs adversaires , desquelz , quand ilz les rencontroient , en faisoient bien peu de compte.
Car yceulx Alemans , qui se tenoient à Luxembourg et ès aultres villes à l' environ , quand ilz se trouvoient aux champs contre les Picars , ne se vouloient point mettre à pied , quelque nombre qu' ilz fussent , et ne faisoient que escarmucher à cheval de leurs crenekins.
Et tantost qu' ilz veoient approuchier lesdis Picars , se tournoient à fuite.
Si en y avoit aulcune fois de raconsievys , qui estoient mis à mort sans remède.
Laquelle chose sambloit à ces Alemans bien estrange , parce qu' ilz n' avoient point acoustumé d' estre ainsy servis , ne de faire entre eulx guerre si mortelle.
Et entant que toutes ces besongnes se faisoient , le duc de Bourgongne , qui avoit avec luy , comme dict est desus , pluiseurs du pays assés subtilz , eut pluiseurs ymaginacions et consaulz avec ses plus féables et aulcuns des dessusdiz , pour sçavoir comment il venroit à chief de ceste guerre.
Si luy fut dit qu' il pourroit bien faire essayer sçavoir se on trouveroit point manière de eschieller et prendre de nuit ladicte ville de Luxembourg.
Et quand ledit duc oy ce , il y entendi voulentiers , et fut coutent qu' on y besongnast par tous les moyens qui pourroient estre possibles.
Et pour faire l' assay et aler aviser le lieu pour le pourgetter , furent advisés deux gentilz hommes , c' est assavoir l' un du pays de Bourgongne , nommé Guillaume de Grevant , et le second Robert de Miraumont , natif de Picardie , et avec eulx aulcuns aultres du pays , qui les conduisoient.
Si se mirent à chemin et alèrent par pluiseurs fois veoir et espier comment ils pourroient faire , et aussy comment ceulx de dedens se gouvernoient en fait de guet.
Et avoient avec eulx aulcuns exelens eschelleurs.
Si trouvèrent et perceurent qu' il y faisoit bon , et que ceulx de dedens se acquittoient assès petitement de faire le guet.
Et adonc en y eut qui par eschelles montèrent amont et avisèrent bien à leur aise tout l' estat de ladicte ville.
En après se départirent et retournèrent le plus secrètement qu' ilz peurent devers le duc de Bourgongne , auquel ilz firent leur rapport sur ce qu' ilz avoient veu et trouvé.
Sur lequel rapport ledit duc se conclut de faire essayer de mener ceste entreprinse à fin.
Si le fist sçavoir au conte d' Estampes et aux capitaines qui estoient a vec lui , en eulx signifiant que c' estoit son plaisir qu' ilz feyssent ladicte entreprinse , et qu' il yroit en personne avec eulx , pour les aidier et secourir , se besoing leur en estoit.
Et estoit lors ycelui duc à Arlon , et le dessusdit conte d' Estampes , à Es.
Lequel conte d' Estampes , quand il eut oy et entendu l' intencion dudit duc , assambla grand partie des plus nobles de sa compaignie et leur remoustra toutes les besongnes dessusdictes.
Et avec ce leur déclaira l' intencion dudit duc et leur requist que sur ce le volsissent consillier.
Et adonc fut la besongne aulcunement débatue entre eulx.
Et y en avoit d' aulcuns qui doubtoient aulcunement à faire et consillier ladicte entreprinse pour pluiseurs raisons qu' ilz y mettoient.
Et en fin , tout considéré , se conclurent ensamble de le faire , puis que c' estoit le plaisir et ordonnance du dessusdit duc de Bourgongne , leur chief et souverain seigneur.
Et après ceste conclusion , fut advisé à cuy on bailleroit la charge de faire le premier eschiellement.
Si y furent commis messire Gauwain Quiéret , le seigneur de Bosqueaulx , Guillaume de Grevant et Robert de Miraumont dessus nommés , avec eulx les eschielleurs , de soixante à quatre vins compaignons.
Si se mirent à chemin , et avoient bonnes guides du pays qui les menoient.
Et depuis les sievy et ratainst le seigneur de Saveuses , jà soit qu' il fust pour lors moult agrevé de maladie.
Pour la compaignie duquel ilz furent bien joieux quand ilz le veyrent avec eulx.
Si se tirèrent le plus quoiement qu' ilz peurent jusques à demie lieue de Luxembourg , où ilz se mirent à pied et laissèrent leurs chevaulx.
Et puis s' en alèrent tout oultre jusques au lieu qui estoit ordonné.
Et eulx là venus , avoient ordonné ceulx qui debvoient premiers monter , et aussy ceulx qui les sievroient de main en main , par très bonne ordonnance.
Et quand tout fut prest , on commença à drécier les eschielles et à monter ainsy qu' il avoit esté advisé.
Et fut requis au seigneur de Saveuses qu' il demourast au pied des eschielles pour faire tenir les ordonnances et pour faire monter ceulx qui ad ce estoient commis.
Lequel le fist bien et à point.
Car audit lieu n' y avoit homme qui bien ne se volsist conduire par son conseil.
Et quand lesdiz messires Gauwain Quiéret , Robert de Miraumont et les aultres , furent dedens , en la plus grand partie , ilz prinrent aulcuns de ceulx du guet , auxquelz ils firent samblant de les mettre à mort se ilz faisoient aulcune noise.
Et tost après , yceulx alèrent rompre une posterne et ouvrir pour ledit seigneur de Saveuses et aultres qui les avoient sievys , jusques à deux cens ou environ , qui y entrèrent et commencèrent à cryer a haulte voix : Ville gaigniée ! Duquel cry toute la ville fut estourmie.
Et tout en haste cryèrent à l' arme en pluiseurs lieux.
Et entretant les dessusdiz Bourguignons se tirèrent ou marchié , lequel ilz gagnièrent , non obstant que ceulx de dedens se fussent assamblés , en petit nombre , pour le garder.
Si firent peu de résistence.
A laquelle fut navré le dessusdit messire Gauwain Quiéret.
Et des dessusdiz deffendeurs en furent mors deux tant seulement , et les aultres se mirent de toutes pars à fuyr vers le chastel , et aussy vers la ville bas.
En après ledit conte d' Estampes , qui les dessusdiz sievoit de près à puissance , fut adverti de celle prinse par pluiseurs messages que yeulx envoièrent devers luy ; si se hasta le plus tost qu' il pot de y venir.
Et quand il fut dedens , il fut ordonné qu' on envoieroit certain nombre de gens devant le chastel , pour garder la saillie de ceulx qui estoient dedens.
Mais desjà ilz avoient bouté le feu tout au travers de la rue qui estoit devant ledit chastel , par lequel furent arses moult de belles maisons et la plus grand partie des chevaulx des gens d' armes qui là estoient logiés , lesquelx en grand nombre s' estoient retrais ou chastel dessusdit.
Et avec ce , quand le peuple , dont il y avoit grand multitude qui s' estoient retrais en la basse ville , veyrent et perceurent que leur ville estoit ainsy prinse et qu' il n' y avoit point de rescousse , ilz s' en yssirent hors et s' en alèrent à Thionville et aultres lieux , moult desconfortés , en habandonnant tous leurs biens.
Et ce meisme jour vint audit lieu de Luxembourg ledit duc de Bourgongne.
Après laquelle venue se commencèrent ses gens à logier par ordonnance par ladicte ville.
Lesquelx , tantost après , furent tous pris et ravis et butinés par ceulx qui avoient conquise ladicte ville.
Et avoit esté ordonné , à faire ycelle entreprinse , que tous lesdiz biens seroient partis et butinés équallement , et que chascun seloncq son estat en auroit sa porcion , sans y faire aulcune fraude.
Laquelle ordonnance ne fut point entretenue.
Mais en furent fraudés la plus grand partie des compagnons , par espécial du moyen et mendre estat.
Et en y eut peu qui y eussent prouffit , sinon aulcuns des chiefz de l' armée , et ceulx qui avoient conduict la besongne.
Et aussi aultres qui furent commis à butiner , et qui eurent le gouvernement d' yceulx biens.
Pour laquelle fraude on y eut pluiseurs qui s' en complaindirent l' un à l' autre , disant qu' on leur moustroit malvais exemple de eulx une aultre fois adverturer leurs corps pour gagnier ce où ilz n' avoient point de prouffit.
Nientmains , pour quelque plainte qu' ilz en feyssent , n' en peurent avoir aultre chose.
Ains furent constrains assés rigoreusement , tant par sairement comme aultrement , de rendre ou rapporter , ou délivrer ce qu' ilz avoient trouvé , en la main desdiz butiniers.
A laquelle assamblée et besongne estoit le seigneur de Humières , qui exerçoit l' office de mareschal.
Auquel office il avoit esté commis de par le seigneur de Blanmont , le mareschal de Bourgongne.
Aussy estoient avec ledit duc de Bourgongne , des marches de Picardie , le conte d' Estampes dessusdit , le seigneur de Croy , conte de Porcien , Walerant de Moreul , messire Simon de Lalaing Gui de Roy , messire Robert de Saveuses , son frère Hue de Hames , Hue de Longueval , le seigneur de Bosqueaulx , messire Anthoine de Wissoch , et moult d' aultres nobles hommes.
Et des marches de Bourgongne , le seigneur de Ternant , messire Pierre de Baufremont , seigneur de Chargni , le seigneur de Brasy , Charles de Rochefort , Philebert de Vandre , Jehan de Vandre , Philebert Dyancourt , et aulcuns aultres chevaliers et escuyers en grand nombre.
Et quand est au conte du Clicq , il se retraist avec ses gens dedens le chastel.
Mais depuis se embla de nuit secrètement , et s' en ala , tout de pied , à Thionville.
Lequel chastel de Luxembourg se détint depuis ladicte prinse environ trois sepmaines.
Durant lequel temps , de ceulx de dedens fut occis , par trait qui le féri en la teste , messire Jehan , bastard de Dampierre.
Et ledit seigneur de Saveuses , à une saillie que avoient fait aulcuns dudit chastel , fut navre très griefment d' un vireton en la poitrine , dont il fut en péril de mort.
Mais par la diligence des cyrurgiens dudit duc de Bourgongne tourna depuis à garison.
En la fin des quelles trois sepmaines , le dessusdit conte de Clicq , fist traictié avec les commis du dessusdit duc de Bourgongne , moyennant que ses gens qui estoient oudit chastel de Luxembourg , s' en yroient sauves leurs vies , et si n' emporteroient riens de leurs biens.
Et avec ce rendi ladicte ville de Thionville , et s' en retourna en son pays d' Alemaigne , à grand perte , honte et confusion , de lui et de ses gens.
Et par ainsy , ycelui duc de Bourgongne eut plaine obéyssance de ladicte duchée de Luxembourg et des appertenances , en peu de temps et à petite perte de ses gens.
Auquel lieu ala la duchesse , sa femme , et avec elle la duchesse de Luxembourg , aultre fois nommée.
Laquelle avoit fait , ou fist traictié avec ledit duc , par condicion qu' il joyroit de ladicte duchée toute sa vie durant et y auroit tout tel droit qu' elle y avoit , et il ly en renderoit pour chascun la somme de.
.
.
francz monnoie de France.
Ouquel temps , ledit duc de Bourgongne avoit fait publier , luy estant en la ville de Luxembourg , que nul de quelque estat qu' il fust , ne prenist débat , ou feyst aulcune extorcion aux seigneurs du pays , ne à leurs gens , qui estoient en sa compaignie , des marches d' Alemaigne et de ladicte duchée.
Laquelle publicacion fut enfrainte par ung sien archier de corps , nommé le petit Escocois , qui prinst débat à messire Pierre Bernard , et de fait le féri aulcunement.
Pour lequel fait , ledit duc le fist prendre , et nonobstant pluiseurs prières d' aulcuns grans seigneurs de son hostel , et aussy dudit messire Bernard qui luy pria pour le dessusdit sauver la vie , le fist pendre , jà fust que moult l' eust amé paravant que bien fust content de son service.
Mais il le fist , principalement adfin de baillier exemple à tous aultres , qu' ilz ne fussent si osés de rompre , ne enfraindre ses édictz et ordonnances.
En oultre après que ledit duc de Bourgongne eust là esté par aucun temps , et qu' il eut commis à la garde et gouvernement d' ycelle ville et du pays de Luxembourg , ung sien filz inlégitisme , nommé Cornille , et avec lui , pour le conduire , Philebert de Vauldre , et aulcuns autres gentilz hommes , et avec ce , que grand nombre des habitans de ladicte ville de Luxembourg furent retournés en ycelle ville en leurs lieux par sa grace et licence , et qu' on leur eut vendu aulcune partie de leurs biens et par espécial leurs maisons , par certain apointement fait avec eulx , se parti de là , et avec luy toutes ses gens d' armes , et s' en retourna ou pays de Brabant.
Et les Picars et aultres retournèrent chascun en leurs lieux.
En cest an , ala de vie à trespas messire Loys de Luxembourg , archevesque de Rouen ; ou pays d' Angleterre.
Lequel se disoit grand chancelier de France pour le roy Henri d' Angleterre et chief de son conseil ou royaume de France en tant qu' il touchoit les villes et cités qui estoient obéyssans à yceluy roy.
Et trespassa en une ville nommé Héli , où il y a une abbey de noirs moisnes , dedens laquelle il fut enterré assés sollempnellement.
Et tenoit ycelle signourie en commande , dont il avoit des grans prouffis.
Et au regard de ses biens , après que son testament fut en parti acompli , le roy d' Anglelerre en eut la plus grand partie.
Item , en ce temps dessusdit , furent mis pluiseurs ambassadeurs sus , d' entre les deux rois de France et d' Anglelerre.
Lesquelx très souvent aloient d' un pays en aultre pour trouver moyens de paix entre les deux royaumes , ou du mains ralongier les trêves.
Et pour lors , le roy de France se tenoit à Tours en Touraine.
Ouquel lieu se tinrent pluiseurs grans consaulz et moult d' assamblées sur ceste matère.
Aux quelles estoient mandés et convoquiés très souvent les trois Estas de son royaume.
Toutefois , nonobstant lesdictes assamblées , se mouvoient continuellement les deux parties , et menoient grosse et forte guerre les ungz aux aultres.
DE L' AN MCCCCXLIV.
Comment aulcuns des gens du Daulfin se tirèrent vers le pays de Bourgongne , lesquelz furent rués jus par le marescheal de Bourgogne et les siens.
Au commencement de cest an , le Daulfin de Vienois , premier filz du Roy , retourna devers son père qui estoit à Tours en Touraine.
Et avoit ledit Daulfin esté moult grand espace de temps ou pays de Languedoc , tant pour le fait du conte d' Armignac , comme pour aultres affaires.
Auquel retour , moult de gens de son armée se tirèrent sur les marches de Bourgongne , où ilz firent de très grans desrois , comme aultre fois avoient fait.
Si s' en alèrent logier à ung groz village nommé Espoise.
Auquel lieu leur vint coure sus le seigneur de Blanmont , mareschal de Bourgongne , acompaignié de pluiseurs nobles du pays , et y eut dur rencontre entre eulx.
Mais enfin , par la diligence et vaillance dudit mareschal et d' aulcuns aultres seigneurs de sa compaignie , furent yceulx François tournés à desconfiture , et en y eut très grand nombre , que mors que pris.
Et brief ensievant en furent portées les nouvelles audit Daulfin , et luy fut dit comment ses gens avoient estés rués jus ou pays de Bourgongne.
Lequel Daulfin jura lors ung grand sairement , qu' il s' en yroit en personne oudit pays , pour les contrevengier.
Et d' aultre part , le duc de Bourgongne fut adverti de ce que le Daulfin avoit dit et juré.
Si dist pareillement qu' il yroit aidier à garder son pays.
Et par ainsi y eut aulcun commencement de rigueur entre ces deux princes.
Mais assés briefz après , par le moyen d' aulcuns notables et saiges personnes d' un costé et d' aultre , furent les choses rapaisiés , et ledit Daulfin rafraindi son yre et son courous.
Comment unes trièves furent faites et dounées entre les rois de France et d' Angleterre et tous leurs parens , amis , et aliés et subgetz.
Item , durant le temps dessusdit , se continuèrent à Tours en Touraine les assamblées et traictiés d' entre les deux royaumes de France et d' Angleterre.
Ouquel lieu estoient pluiseurs princes et grans seigneurs du royaume de France en personne.
Et ceulx qui point n' y estoient , avoient envoyé grans et notables ambassadeurs , ayant povoir souffisant de par les seigneurs qui les avoient envoyés.
Entre lesquelz y estoit de par le duc de Bourgongne , messire Jehan de Croy , bailly de Haynau , le prieur de Vergy , maistre Oudart Caprel et aultres nobles hommes.
Et aussy y estoient ceulz des bonnes villes en grand nombre.
Et pareillement , de la partie du roy d' Angleterre y estoient , à tout povoir souffisant , messire Guillaume de Laboulle , conte de Suffort , maistre Adam Mollaine , garde du privé seel du roy d' Agletetre et doyen de Salsebéry , messire Robert de Roos , Thomas Hoos et aultres.
Lesquelz , tous ensamble , par diverses journées se assamblèrent l' un avec l' autre.
Et furent faites pluiseurs ouvertures entre ycelles parties pour venir et conclure à paix généralle.
Mais finablement , pour les grandes difficultés qui lors estoient entre ycelles parties , ne povoient venir ne eulx accorder à ladicte paix générale.
Mais sur espérance de y parvenir et traictier de ladicte paix , prinrent unes trièves et abstinence de guerre jusques à certain temps entre les dessusdictes parties.
Lesquelles s' entretinrent assez seurement.
Dont du contenu la teneur s' ensieut :  « Charles , duc d' Orliens et de Valois , conte de Blois et de Beaumont , seigneur de Couci et d' Ast , Loys de Bourbon , conte de Vendosme et de Chartres , souverain maistre d' ostel de France , Pierre de Bresel , seigneur de la Varenne et de Bresesac , séneschal de Poitou et d' Avignon , Bertrand de Beauval , seigneur de Presegni , chevalier , consillier et chambellan de très exelent prince le roy de France , nostre très redoubté et souverain seigneur.
A tous ceulz qui ces présentes lettres verront , salut.
Comme nostre saint père la pape ayt très souventes fois prié et requis , et exorté par ses lettres et mesages , et meismement darainement par révérend père en Dieu l' évesque de Viese , son ambassadeur et mesage , le Roy nostre très redoubté et souverain seigneur , de condescendre et vouloir entendre par moyen de longue triève ou aultrement à bonne paix , union et concorde avec très hault et très puissant prince son nepveu d' Angleterre ; lequel pour ceste cause a depuis nagaires envoyé et transmis , à tout certain povoir , par devers nostre très redoubté et souverain seigneur , ses sollempnelz ambassadeurs et mesages , c' est assavoir Guillaume de Laboulle , conte de Suffort , grand maistre d' ostel dudit très hault prince , nepveu d' ycelui très redoubté et souverain seigneur , maistre Adam Melainne , garde de son privé seel , docteur en loix , doyen de Salsebéry , messire Robert Roos , mestre Thomas Hoos , chevaliers , Richard Androne , secrétaire dudit très hault et puissant prince nepveu d' ycelui très redoubté et souverain seigneur , docteur en loix , et Jehan Wembloch , escuyer.
De laquelle chose le Roy nostre très redoubté seigneur , pour révérence de Dieu , pour la pitié aussy qu' il a tousjours eu et a des grans dommages et affictions que le povre peuple d' une partie et d' aultre a eu longuement et a encore à souffrir et porter à l' occasion de ladicte guerre , et pour éviter l' effucion du sang humain , s' est libéralement condescendu pour besongnier en ceste matère avec lesdiz ambassadeurs de son dict nepveu , et , sur tout , communiquier , traictier et apoinctier avec eulz , luy ait pleu nous commettre et dépecher de sa part et nous baillier ses lettres de povoir , dont la teneur s' ensieut.
« Charles duc d' Orliens , etc.
, scavoir faisons que après ce que pour traictier à ladicte paix et trève nous avons assamblé par pluiseurs journées en ceste ville de Tours avec yceulx ambassadeurs d' Anglelerre , nous , à leur requeste , avons , par vertu à nous donnée , en espérance principale de parvenir par traict de temps à bonne paix et accord final entre nostre très redoubté et souverain seigneur et sondit nepveu et des royaumes de France et d' Angleterre , octroyé , consenti , promis et accordé , et par ces présentes octroions , consentons , prometons et accordons , pour et ou nom de nostre très redoubté et souverain seigneur , avec les dessusdiz conte de Suffort et aultres mesages et ambassadeurs d' Angleterre desusnommés , et eulz aussy avec nous , par vertu du pooir à nous donné.
Duquel aussy la teneur s' ensieut.
« Henricus , etc.
Trêves générales pour le Roy nostre très redoubté et souverain seigneur , son royaume , tant par terre et par eaue doulce , comme par mer , ses vassaulx et subgectz , et meismement pour très puissans princes les rois de Castille , des Rommains et de Lyon et Sézille , duc d' Angou de Bar et de Lohorainne , le roy d' Escoce , monseigneur le Daulfin de Vienois , aisné filz de France , nous , duc d' Orliens dessusnommé , les ducs de Bourgongne , de Bretaigne , de Bourbon et d' Alençon , le conte du Maine , et généralement pour tous les seigneurs du sang du Roy nostredit souverain seigneur et ses aultres subgects , amis , alyés et adhérens , et par tous leurs royaumes , Dauphiné et Vienois , duchées , contées et par tous les aultres pays , terres et signouries qu' ilz ont et tiennent tant en ce royaume que dehors , et pour tous leurs vassaulx et subgectz.
Cestassavoir , au regard desdiz amis et alyés et adhérens non subgectz , se comprins y voelent estre et pour ledit trèshault prince et nepveu de nostredit très redoubté et souverain seigneur et les royaumes , terres et signouries quelconques , et aussy pour les terres et pays qu' il tient et occupe de ceste heure en cestui royaume de France , et pour tous ses parens , amis et alyés et aidans et adhérans qu' il y vouldra comprendre , se compris y voelent estre.
Lesquelz alyés , aidans et adhérens , non subgectz d' un costé et d' aultre , ou ceulx qui y vouldroient estre compris , seront tenus de prometre et jurer à garder ladicte trêve et de réparer ce que par eux ou les leurs seroit fait au contraire.
« A commencier lesdictes trêves par tout le royaume de France , tant par terre comme par eaue doulce et ès portz de mer : est assavoir , en la duchée de Guienne et pays de Gascongne , et ès portz de mer et ès ysles qui y sont , le XVe jour de juing prochainement venant , à souleil levant , et en tous les aultres pays et contrées d' ycelui royaume.
Et au regard de la mer , le premier jour de jullet après ensievant ladicte heure de souleil levant , par tous les royaumes d' Angleterre et signouries d' Yrlandes et de Gales , et par toutes les aultres signouries et isles quelconques dudit très hault et puissant prince et nepveu de nostredit très redoubté seigneur , dudit premier jour de juing prouchain venant , à souleil levant.
Et au regard de ladicte mer , le premier jour de jullet prouchain venant , à souleil levant.
Et , au regard desdiz alyés d' un costé et d' aultre , commenceront ycelles trêves après ce qu' on aura signifié la déclairacion de leur voulenté , d' une partie et d' aultre.
Et souffira pour la descharge et acquit du Roy nostredit très redoubté et souverain seigneur , qu' il face signifier ladicte déclairacion et voulenté desdiz alyés à celui qui aura la charge et gouvernement pour ledit trèshault et puissant prince son nepveu d' Angleterre deçà la mer ès parties de Normendie et de Guienne.
Et au regard d' ycelui très puissant prince et nepveu de nostredit très redoubté seigneur , il souffrira qu' il face faire ladicte significacion en la court du parlement à Paris.
Et dureront lesdictes trêves , commençans comme desus , jusques au premier jourd' apvril prouchain venant , à la dessusdicte heure du souleil levant , l' an révolut qu' on comptera , seloncq l' usage de ce royaume , l' an mil IIIIc et XLV avant Pasques.
»   « Item.
Durant lesdictes trêves cessera et fera le Roy nostre dit très redoubté et souverain seigneur , cesser toute guerre et voie de fait entre lui et ses royaumes , pays et subgectz et alyés , ainsy que dict est.
Et ledit très hault et puissant prince et nepveu de nostredit très redoubté seigneur , ne aidera , ne soufferra aulcuns de ses subgectz du Roy nostredit seigneur , ne aultre quelconque personne , à l' encontre de luy , ne en son dommaige ou préjudice.
Et pareillement ne fera le Roy nostredit très redoubté et souverain seigneur , au regard dudit très hault et puissant prince son nepveu.
« Item.
Et pendant ycelles trêves , ne pourra l' une d' ycelles parties , ne ses gens , prendre , ou parti et obéyssance de l' autre , aulcunes villes , places , forteresces ne aultres lieux , par force , par emblée , eschellement de jour ne de nuit , pour vendicion , tradicion , séduction , ne aultrement en quelque manière , ne soubz quelque couleur ou moyen que ce soit.
Et cesseront , et fera le Roy nostre très redoubté et souverain seigneur cesser , toutes prinses de personnes quelconques de quelques estat ou condicion qu' ilz soient , et rançonnemens , excepté les rançons de ceulx qui avoient esté prins par avant lesdictes trêves , pilleries et roberies , boutemens de feu , et à tout aultre fait et exploit de guerre.
Et ne pourront ne ne debveront , les gens de l' une desdictes parties , tenir compaignies de gens de guerre ou parti de l' autre , ne y porter aulcun dommage.
« Item.
Et s' il advenoit que les gens de l' une desdictes parties prenissent aulcune cité , ville , place ou forteresce sur l' autre , la partie qui auroit fait ladicte prinse oudit cas , sera tenu de rendre et remettre ladicte place ès mains et obéyssance de l' autre , ainsy qu' elle avoit esté paravant ycelle prinse , et tout réparer et restablir.
Et ou cas que sans force d' armes ceulz qui auroient ainsy fait ne vouldroient obéyr ne rendre ladicte place , la partie à cuy ilz auroient esté paravant ladicte prinse ou au temps d' ycelle , sera tenue de les faire obéyr à ses despens.
Et ainsy sera tenue l' autre partie en ce , se elle en est requise.
Et supposé que ladicte réparacion ne peust estre faite pendant lesdictes trêves , nientmains la partie à laquelle seroient ou auroient esté paravant ou au temps d' ycelle , prinse , ceulx qui auroient fait ladicte prinse , seront tenus de le rendre et réparer tout entièrement.
« Item.
Ne pourra , ne soufrerra l' une partie ne l' autre , faire ne emprendre aulcune place ne forteresce de nouvelles marches des frontières , de nulle part ailleurs en l' obéyssance de l' autre.
Et se aulcun faisoit le contraire , la partie à laquelle seroit le subgect ou serviteur qui auroit fait ladicte entreprise , sera tenu de faire démolir et abatre ledit nouvel édefice à ses despens.
« Item.
Pendant lesdictes trêves , tous les subgectz d' une partie et d' aultre porront désarmés aler , venir , demourer , marchander de toutes marchandises , réservé habillemens de guerre , seurement et paisiblement et faire toutes aultres oeuvres et besongnes licites , les ungz ès pays de l' autre , sans estre empeschiés , arestés ou molestés en quelque manière que ce soit , pour marque , reprisable entreprise , ne pour quelque debte , obligacion , ne aultre chose faite ou advenue paravant lesdictes trêves , en paiant tout paiages acoustumés ès lieux et pays par ou ils passent ou passeront.
Pourveu toutefois , que les subgectz , nobles ou gens de guerre , de l' une desdictes parties , ne pourroient et ne pourront entrer ès chasteaulx , villes fermées et aultres fors lieux en l' obéyssance de l' aultre , sans demander licence ou congié aux seigneurs capitaines desdiz lieux ou de leurs lieutenans , et qu' ilz soient désarmés ou en petit nombre.
Et au regard des vrais pèlerins , ilz pourront aler en compaignie , grande , moyenne ou petite , ainsy que pélerins ont acoustumé de faire en tous lieux où il y a pélérinages anciennement accoustumés.
Et au regard d' eulx et des aultres personnes comme marcheans et aultre menu peuple , il souffira qu' ilz demandent et obtiennent congié et licence d' entrer ès dictes villes , chasteaulx et forteresces , aux portiers d' ycelles.
« Item.
Quant au fait des debtes et obligacions faites et contractées , passées et advenues entre les subgectz desdictes parties depuis lesdictes tresves et durant ycelles , la contrainte , congnoissance et juridiction en sera faite par la justice du parti ou lesdictes debtes et obligacions auront esté faites , contractées et advenues , sans faire aulcun renvoy ou domicile de la partie obligié.
Et oudit cas on pourra user d' arest de personne et de biens , se la matère y est disposée.
Et l' aultre partie sera tenue de faire , en son obéyssance , l' exécution des sentences et apointemens , par réquisiteurs des juges et offciers qui les auront fais et donnés.
« Item.
Au regard des délis communs commis ou perpétrés par les subgectz de l' une desdictes parties en obéyssance de l' aultre lesdictes trièves durans , la congnoissance , juridiction et pugnicion en sera et appertendra à la justice du parti où le cas auroit esté commis.
Et sera tenue l' aultre partie de baillier les personnes délinquans , se le cas requiert détencion des personnes , pour en faire justice ainsy comme il appertendra.
Toutefois , s' il advenoit qu' il y eust confiscacion ou amende pour l' intérest de justice , l' une partie ne pourra prendre droit ou coustume sur les biens estans ou parti de l' aultre.
Et au regard de partie , il en sera fait comme dessus est dict des debtes et obligacions civilles.
« Item.
Ou cas que lesdictes trièves faulroient avant que satisfaction et réparacion peust estre faite d' aulcune des choses dessusdictes , en sera fait ainsy que dessus est contenu.
Et se depuis lesdictes trêves encommenciés aulcuns marcheans ou aultres desdictes parties , avoient aulcunes denrées et biens ou parti et obéyssance de l' aultre , qui y fussent en la fin d' ycelles trêves , lesdictes denrées seroient bailliés et délivrées à ceulx à qui elles apartenroient , et leur en sera faite bonne raison ainsy que on eust fait durant lesdictes trêves.
Et pour les transporter en leur party leur sera baillié saufconduict vaillable , à pris raisonnable , par l' autre partie.
« Item.
Pour ce que plusieurs des subgectz du Roy nostredit très redoubté et souverain seigneur , ont en l' obéyssance de sondit nepveu d' Angleterre pluiseurs terres et signouries , desquelles ilz ont par ci-devant foy , en tout et en partie , par mains de frémiers ou aultrement , ilz en pourront joyr durant lesdictes trièves , ainsy et par la fourme et manière qu' ilz faisoient paravant ycelles.
« Item.
Et au regard des appatis , ilz ont acoustumé d' estre levez d' un costé et d' aultre , il en sera fait et ordonné par les conservateurs desdictes triêves et par aultres commissaires qui y seront ordonnés et députés par le Roy nostredit très redoubté et souverain seigneur de sa part , et par lesdiz ambassadeurs ou aultres commis de par le devantdit très hault et puissant prince , son nepveu d' Angleterre.
« Item.
Et s' il advenoit que aulcuns actemptas fussent fais à l' encontre desdictes triêves , que Dieux ne voelle , elles ne seront pas pour ce corrompues , ne pour ce ne sera guerre faite d' une partie ne d' aultre.
Mais demourront les dessusdictes triêves en leur force et vertu , tout ainsy et par la forme et manière que se aulcune chose n' en avoit esté faite au contraire.
Mais lesdiz actemptas seront réparés , et les malfaiteurs pugnis , par les conservateurs et commissaires qui ad ce seront commis et ordonnés ; et de par nostredit et souverain seigneur , pour sa part , et de par le très hault prince son nepveu , pour la sienne.
« Item.
Et se durant lesdictes trêves aulcune question ou débat s' esmouvoit par l' une desdictes parties à l' encontre d' aulcuns des aultres subgectz ou alyés de l' autre durant lesdictes triêves , ycelle partie ne pourra pour ce soustenir ne soy alyer avec celui contre lequel ledit débat seroit ainsy esmeu et encommencié.
« Toutes lesquelles choses dessusdictes et chascune d' ycelles , nous , duc d' Orliens , conte de Vendosme , et aultres dessusnommés commis et députés de par nostre très redoubté et souverain seigneur le roy de France , avons promis et juré , prometons et jurons , pour et ou nom et en l' âme de nostredit très redoubté et souverain seigneur le Roy , par ces présentes , faire avoir agréable à ycelui mon très redoubté et souverain seigneur , et par ces patentes , telles qu' il appertendra et que le cas le requiert , les tenir , approuver et ratifier et confermer , et en bailler ses lettres en la ville de Rouen à celui qui aura le gouvernement de sondit nepveu deçà la mer , dedans le XVe jour de jullet prochainement venant.
Pourveu que ainsy se face de la part du dessusdit très hault et puissant prince le nepveu de nostredit très redoubté et souverain seigneur , estant yluecq dedens ledit terme.
En tesmoing de ce , nous et chascun de nous , endroit soy , avons signées de noz mains et fait séeller de noz séaulz cesdictes présentes lettes , données audit lieu de Tours , le XXe jour de may l' an de grâce mil IIIIc et XLIV.
»  Et en traitant toutes les besongnes dessusdictes furent faites pluiseurs ouvertures.
Aussy pour traictier le mariage du dessusdit roy Henry d' Angleterre avec la fille du roy Renier de Sezille , duc d' Ango de Bar et de Lohorainne.
Lequel depuis fu parfait et confermé , comme cy-après sera déclairié en mon tiers livre.
Et quand au regard des conservateurs pour l' entretenement des trêves dessusdictes , y furent commis de par le roy de France.
.
.
Sensièvent aulcunes exortacions , moralles , qui sont et pueent estre moult prouffitables à veoir et oyr , aux rois , princes et grans seigneurs qui ont signouries à conduire et gouverner.
Le premier point , si est que les rois , princes et grans seigneurs ne doibvent nulluy opprimer par leur puissance , si non en terme de justice.
Ilz doibvent justement jugier entre l' omme et leur prouchain , sans avoir acceptacion de personne.
Ilz doibvent estre deffendeurs , c' est à dire que ilz doibvent deffendre les estrangiers , les orphenins et les femmes vesves.
Ilz doibvent restraindre et deffendre tous larecins.
Ilz doibvent pugnir tous adultères.
Ilz ne doibvent point eslever les iniques et les parvers.
Ilz ne doibvent point nourir jangleurs ne bateleurs , ne gens qui sont de orde vie.
Ilz doibvent périr et destruire les malvais.
Ilz doibvent de leurs aumosnes nourir les povres.
Ilz ne doibvent soustenir meurdriers , ne hommecides.
Ilz doibvent soustenir et deffendre les églises.
Ils doibvent moult regarder ès gouvernemens et signouries de leurs pays de y constituer hommes justes et de bonne vie , ayans bonne conscience.
Ilz doibvent avoir consilliers anciens , saiges et attrempés , pour sçavoir discerner le bien du mal , et bien congnoissans.
Ilz ne doibvent point entendre ne eulz arrester aux dispersions ou dispertisions d' ancanteurs , devins , sorciers , ne telles samblables gens.
Ilz doibvent differer et dissimuler leur yre et fureur contre ceulz qui sont soubz eulx.
Ilz doibvent deffendre leur pays justement contre leurs adversaires.
Ilz ne se doibvent point , pour prospérité qu' ilz ayent , eslever en leur corage.
Ilz doibvent souffrir et soustenir paciamment toutes les adversités qui leur viennent.
Ilz se doibvent du tout fier en Dieu et y avoir confidence.
Ilz doibvent avoir ferme foy catholique en leur créateur.
Ilz ne doibvent point souffrir mal faire à leurs enfans , ne à ceulz qui sont subgectz et soubz eulz , mais les doibvent ensegnier et endoctriner.
Ilz doibvent , certaines heures , vacquier et eulx arrester à dévocion.
Ilz ne doibvent point devant heure convenable gouster viande ne prendre leur réfection.
Et ceulz qui uzent et voelent user des enseignemens dessusdiz , font avoir grand prospérilé ou pays qu' ilz ont en gouvernement.
Et eulx meysme , en la fin , acquièrent la gloire céleste.
Explicit le second volume DE ENGUERANT DE MONSTRELET.
.
