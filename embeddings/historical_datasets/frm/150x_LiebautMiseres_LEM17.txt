Muses , qui chastement passez votre bel aage Sans vous assujettir aux loix du mariage , Sçachant combien la femme y endure de mal , Favorisez -moy tant que je puisse descrire Les travaux continus et le cruel martyre Qui sans fin nous tallonne en ce joug nuptial .
Du soleil tout voyant la lampe journalière Ne sçauroit remarquer , en faisant sa carrière , Rien de plus miserable et de plus tourmenté Que la femme subjette à ces hommes iniques Qui , dépourveuz d' amour , par leurs loix tiraniques , Se font maistres du corps et de la volonté .
O grand Dieu tout - puissant ! si la femme , peu caute , Contre ton sainct vouloir avoit fait quelque faute , Tu la devois punir d' un moins aigre tourment ; Mais , las ! ce n' est pas toy , Dieu remply de clemence , Qui de tes serviteurs pourchasses la vengeance : Tout ce mal'heur nous vient des hommes seulement .
.
