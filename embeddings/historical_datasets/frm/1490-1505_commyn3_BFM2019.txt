Comment le roy commança la guerre au duc de Bourgongne et les moyens pour commancer ladicte guerre L' an mil IIIc LXX print vouloir au roy de se venger du duc de Bourgongne , et luy sembla qu' il en estoit heure et secrettement traictoit et souffroit traicter que les villes estans sur la rivière de Somme , comme Amyens , Sainct Quentin et Abeville , se tournassent contre le duc et qu' ilz appellassent ses gens d' armes et les missent dedans , car tousjours les grans seigneurs , au moins les saiges , veullent sercher quelque bonne coulleur et ung peu apparente.
Et , affin que on les habilitéz de quoy l' on use en France , veulx compter comme cecy fut guydé , car le roy et le duc y furent deceüz tous deux , et en recommança la guerre , qui dura bien treize ou quatorze ans , laquelle depuis fut bien dure et bien aspre.
Il est vray que le roy desiroit fort que ces villes feïssent nouvelleté ; et print ses couleurs , disant que ledict duc de Bourgongne estendoit ses limites plus avant que le traicté ne portoit.
Et , sur ceste occasion , alloient et venoient des embassadeurs de l' ung à l' autre et passoient et rapassoient par ces villes , praticquans ces marchéz , ès quelles n' avoit nulles garnysons , mais y avoit paix par tout le royaulme , tant du costé dudict duc que du duc de Bretaigne.
Et estoit monsr de Guyenne avec le roy en bonne amytié , comme il sembloit.
Toutesfois le roy n' eust pas voulu recommancer la guerre , prendre une ou deux de ces villes là seulement , mais taschoit de povoir mectre une grande rebellion par tout le pays du duc de Bourgongne ; et esperoit de tous pointz s' en mectre au dessus par ce moyen.
Beaucoup de gens , pour luy plaire , se mesloient de ces marchéz et luy raportoyent les choses beaucoup plus avant qu' ilz ne trouvoient ; et se vantoyent l' ung d' une ville , et les autres disoyent qu' ilz en substrairoyent des plus grands personnaiges de sa maison qui se tourneroient contre luy.
Et de tout estoit une partye.
Mais quant le roy n' eust pensé que ce qui advint , il n' eust pas rompu la paix ne recommancé la guerre , combien qu' il eust cause de se douloir des termes qui luy avoient esté tenuz à Peronne ; mais si avoit - il fait publier ladicte paix à Paris trois moys après qu' il fut de retour en son royaulme.
Et recommançoit ceste noyse ung peu en craincte ; mais l' affection qu' il y avoit le feït tirer oultre.
Et véez cy les habilitéz qui furent tenues.
Le conte de Sainct Pol , connestable de France , homme très saige , et autres serviteurs du duc de Guyenne et aucuns autres desiroient plustost la guerre entre ces deux princes que paix , pour deux regardz : le premier , craignoient que ces très grans estatz qu' ilz avoient ne fussent dimynuéz si la paix continuoit , car ledict connestable avoit quatre cens hommes d' armes payéz à la monstre , et n' avoient point de contrerolleur , et plus de trente mille francs tous les ans , oultre les gaiges de son office et les proffitz de plusieurs belles places qu' il tenoit ; l' autre , ils vouloient mectre sus au roy et disoient entre eulx sa condicion estre telle que , s' il n' avoit debat par le dehors et contre les grans , qu' il failloit qu' il en eust avec ses serviteurs , domestiques et officiers et que son esperit ne povoit estre en repoz.
Et , par ces raisons alleguées , taschoient très fort de remectre le roy en ceste guerre.
Et offroit ledict connestable prendre Sainct Quentin tous les jours qu' on vouldroit , car ses terres estoient à l' environ.
Et disoit encores avoir très grande intelligence en Flandres et en Brabant , et qu' il feroit rebeller plusieurs villes contre ledict duc.
Le duc de Guyenne , qui estoit sur le lieu , et tous ses principaulx gouverneurs offroient fort servir le roy en ceste querelle et d' amener quatre ou cinq cens hommes d' armes , que ledict duc de Guyenne tenoit d' ordonnance.
Mais leurs fins n' estoient pas telles que le roy entendoit , mais toutes à l' opposite , comme vous orrez.
Le roi vouloit tousjours proceder en grant solennité , par quoy feït tenir les trois estatz à Tours ès moys de mars et d' avril l' an mil quatre cens LXX , ce que jamais n' avoit faict ny ne feïst depuis , mais il n' y appella que gens nomméz et qu' il pensoit qu' ilz ne contrediroient pas à son vouloir.
Et là feït remonstrer plusieurs entreprinses que ledict duc de Bourgongne faisoit contre la couronne et y feïst venir plainctif monsr le conte d' Eu , lequel disoit que ledict duc luy empeschoit Sainct Vallery et autres terres , qu' il tenoit de luy à cause d' Abbeville et de la conté de Ponthieu , et n' en vouloit faire nulle raison audict conte d' Eu.
Et le faisoit ledict duc pour ce que ung petit navire de guerre de la ville d' Eu avoit prins ung autre navire marchant du pays de Flandres , dont ledict conte d' Eu offroit faire la reparation ; oultre , vouloit ledict duc contraindre ledict conte de luy faire hommaige envers tous et contre tous , ce que pour riens ne vouldroit faire , car ce seroit contre l' auctorité du roy.
A ceste assemblée y avoit plusieurs gens de justice , tant de parlement que d' ailleurs , et fut conclud , selon l' intention du roy , que ledict duc seroit adjourné à comparoir en personne en parlement à Paris.
Bien sçavoit le roy qu' il respondroit orguilleusement ou feroit quelque autre chose contre l' auctorité de ladicte cour ; par quoy son occasion de luy faire guerre en seroit tousjours plus grande.
Ledict duc fut adjourné par ung huyssier de parlement en la ville de Gand , comme il alloit à la messe.
Il fut fort esbahy et mal content.
Incontinent feït prendre ledict huyssier , et plusieurs jours fut gardé.
A la fin , on le laissa courre.
Or vous voyez les choses qui se dressoient pour courir sus audict duc , lequel en fut adverty , et mist sus ung grant nombre de gens payéz à gaiges mesnaigiers , ainsi l' appelloit - on.
C' estoit quelque peu de chose qu' ilz avoient pour se tenir prestz en leurs maisons.
Toutesfois ilz faisoient monstre tous les moys sur les lieux et recevoient argent.
Cecy dura trois ou quatre moys et se ennuya de ceste mise ; et rompit ceste assemblée et se osta de toutes craintes , car souvent le roy envoioit devers luy ; et s' en alla ledict duc en Hollande.
Il n' avoit nulles gens d' ordonnance qui fussent tousjours prestz ne garnysons en ces villes de frontière ; dont mal luy print.
Luy estant en Hollande , fut adverty par le feu duc Jehan de Bourbon que brief la guerre luy seroit commancée , tant en Bourgongne que Picardie , et que le roy y avoit de grans intelligences et aussi en sa maison.
Ledict duc , qui se trouvoit despourveü de gens ( car il avoit departye ceste assemblée dont j' ay parlé naguères et renvoyéz tous chez eulx ) , fut bien esbahy de ces nouvelles : pour quoy incontinent passa la mer et tyra en Arthois et tout droit à Hesdyn.
Là entra en plusieurs suspicions tant de ses serviteurs comme des traictéz que l' on menoit en ces villes dont j' ay parlé.
Et fut ung peu long à s' apprester , ne croyant point tout ce qu' on disoit ; et envoya querir à Amyens deux des principaulx de la ville , lesquelz il suspessonnoit de ces traictéz.
Ilz se excusèrent si très bien qu' il les laissa aller.
Incontinent partirent de sa maison aucuns de ses serviteurs qui se tournèrent au service du roy , comme le bastard de Baudewin et autres , qui luy feïst paour qu' il n' y eust plus grant queue.
Il feït crier que chascun se meïst sus , et peu s' aprestoient , car c' estoit au commencement de l' iver et y avoit encores peu de jours qu' il estoit arrivé de Hollande.
Saisie des villes de la Somme.
Projet de mariage entre Charles de France et Marie de Bourgogne Deux jours après la fuytte de ses serviteurs ( qui s' en estoient alléz ) , qui estoit ou moys de decembre , l' an mil IIIIc LXX , entra monsr le connestable dedans Sainct Quentin et leur feït faire le serment pour le roy.
Lors congneüt ledict duc que ses besongnes alloient mal , car il n' avoit armée avecques luy , mais avoit envoyé ses serviteurs pour mectre sus les gens de son pays.
Toutesfois , avec ce petit de gens qu' il peüt amasser , il tira à Dorlens , avecques quatre ou cinq cens chevaulx seullement , en intention de garder Amyens de tourner ; et là fut cinq ou six jours que ceulx d' Amyens marchandoient , car l' armée du roy estoit auprès , qui se presenta devant la ville.
Et ung coup la reffusèrent , car une partie de la ville tenoit pour ledict duc , lequel y envoya son mareschal du logis , et s' il eust eu gens pour y oser entrer en personne , il ne l' eust jamais perdue ; mais il n' y osoit entrer mal accompaigné , combien qu' il en fust requis de plusieurs de la ville.
Quant ceulx qui estoient contre luy veïrent sa dissimulation et qu' il n' estoit fort , executèrent leur entreprinse et meïsdrent ceulx du roy dedans.
Ceulx d' Abeville cuydèrent faire le semblable ; mais monsr des Cordes y entra pour ledict duc et y pourveüt.
D' Amyens à Dorlens n' y a que cinq petites lieues : par quoy fut force audict duc de se retirer , dès ce qu' il fut adverty que les gens du roy estoient entréz à Amyens ; et alla à Arras en grant dilligence et grant paour , craignant que beaucoup de choses semblables ne se feïssent , car il se veoit environné des parentz et amys du connestable.
D' autre part , à cause du bastard Baudewin qui s' en estoit allé , il suspessonnoit le grant bastard de Bourgongne , son frère.
Toutesfois les gens luy vindrent peu à peu.
Or sembloit - il bien au roy estre au dessus de ses affaires , et se fyoit en ce que le connestable et autres luy disoient de ces intelligences qu' ilz avoient ; et quant n' eust esté ceste esperance , il eust voulu avoir à commancer.
Or est - il temps que je achève de declairer qui mouvoit ledict connestable , le duc de Guyenne et de ses principaulx serviteurs ( veü les bons tours , secours et grans honnestetéz que ledict duc de Guyenne avoit receüz dudit duc de Bourgongne ) et quel gaing povoient avoir à mectre ces deux grans princes en guerre , qui estoient en repos , et leurs seigneuries.
Jà en ay dit quelque chose et que c' estoit pour maintenir plus seürement leurs estatz et que le roy ne brouillast parmy eulx , s' il estoit en repoz.
Mais cela n' estoit point encores la principalle occasion , mais estoit que le duc de Guyenne et eulx avoient fort desiré le mariage dudict duc de Guyenne avecques la seulle fille et heritière dudict duc de Bourgongne , car il n' avoit point de filz et plusieurs fois avoit esté requis ledict duc de Bourgongne de ce mariage , et tousjours se y estoit accordé , mais jamais ne voulut conclure et en tenoit encores parolles à d' autres.
Or regardez quel tour ces gens prenoient pour cuyder parvenir à leur intencion et contraindre ledict duc de bailler sa fille.
Car , incontinent que ces deux villes furent prinses et ledict duc retourné à Arras , où il amassoit gens tant qu' il povoit , le duc de Guyenne luy envoya ung homme secret , lequel apporta trois lignes de sa main en ung loppin de cire et ploiéz bien menus , contenans ces motz :  « Mectez peine de contenter vos subjectz et ne vous souciez , car vous trouverez des amys.
»  Le duc de Bourgongne , qui estoit en craincte très grande du commencement , envoya ung homme devers le connestable luy prier ne luy vouloir faire le pis qu' il pourroit bien et ne presser point asprement ceste guerre , qui luy estoit encommencée sans l' avoir deffié ne semons de riens.
Ledict connestable fut fort aise de ces parolles , et luy sembla bien qu' il tenoit ledict duc , lors où il le demandoit en ceste grant doubte.
Si luy manda pour toute responce qu' il veoit son faict en bien grant peril et qu' il ne congnoissoit remedde que ung pour en eschapper : c' estoit qu' il donnast sa fille en mariage au duc de Guyenne et que , en ce faisant , il seroit secouru de grand nombre de gens et se declaireroit ledict duc de Guyenne pour luy et plusieurs autres seigneurs et que lors luy rendroit Sainct Quentin et se mectroit des leurs ; mais que , sans ce mariage et veoir ceste declaration , il ne se y oseroit mectre , car le roy estoit trop puissant et avoit son fait bien accoustré et grandes intelligences ès pays dudict duc , et toutes parolles semblables de grant espoventement.
Je ne congneü oncques bonne yssue d' homme qui ait voulu espoventer son maistre et de le tenir en subjection ou ung grant prince de qui on a affaire , comme vous entendrez de ce connestable.
Car , combien que le roy fust lors son maistre , si avoit - il la pluspart de son vaillant et ses enfans soubz ledict duc ; mais tousjours a usé de ces termes de les vouloir tenir en craincte tous deux et l' ung par l' autre , dont mal luy est prins.
Et , combien que toute personne serche à se mectre hors de subjection et craincte et que chascun haye ceulx qui les y tiennent , si n' y en a - il nulz qui en cest article approchent les princes , car je n' en congneü oncques nulz qui n' ayent mortelle hayne à ceulx qui les y ont voulu tenir.
Après que ledict duc de Bourgongne eut ouy la responce du connestable , congneüt bien que en luy ne trouveroit nulle amitié et qu' il estoit principal conducteur de ceste guerre.
Conceüt une merveilleuse hayne contre luy , qui jamais depuis ne luy partit du cueur , et principallement que pour telles doubtes le vouloit contraindre à marier sa fille.
Jà luy estoit un peu revenu le cueur et avoit recueilly beaucoup gens.
Vous entendez maintenant par ce que manda le duc de Guyenne et puis le connestable que ceste chose estoit deliberée entre eulx , car toutes semblables parolles ou plus espoventables encores manda le duc de Bretaigne après et laissa amener à monsr de Lescun cent hommes d' armes bretons au service du roy.
Ainsi concluez que ceste guerre se faisoit pour contraindre ledict duc à se consentir audict mariage et que l' on abusoit le roy de luy conseiller entreprendre ceste guerre ; aussi que de ces intelligences que on luy disoit avoir au pays dudict duc n' estoit point vray , mais tout mensonge , ou peu s' en failloit.
Toutesfois tout ce voyaige fut servy le roy dudict connestable très bien et en grant hayne contre ledict duc , congnoissant que telle la avoit - il conceüe contre luy.
Semblablement servit le duc de Guyenne en ceste guerre fort bien accompaigné , et furent les choses fort perilleuses pour ledict duc de Bourgongne.
Mais quant , dès le commancement que ce differant , dont j' ay parlé , commença , il eust voulu asseürer le mariaige de sa fille avec le duc de Guyenne , ledict duc de Guyenne , et connestable et plusieurs autres et leur sequelle se fussent tournéz d' essiens contre le roy et essayé de faire devenir le roy bien foible , s' il leur eust esté possible.
Mais quelque chose que sachent deliberer les hommes en telles matières , Dieu y conclud à son plaisir.
Opérations en Picardie et en Bourgogne Vous devez avoir entendu au long dont mouvoit ceste guerre et que les deux princes , au commancement , y furent aveugléz et se faisoient la guerre sans en entendre les motifz ne l' ung ne l' autre , qui estoit une merveilleuse habilité à ceulx qui conduysoient l' oeuvre ; et leur povoit - on bien dire que l' une moitié du monde ne scet point comment l' autre se gouverne.
Or toutes ces choses dont j' ay parlé en ces articles precedens advindrent en bien peu de jours.
Car , après la prinse d' Amyens , en moins de quinze jours , ledict duc se mist aux champs auprès d' Arras , car il ne se retira point plus loing , et puis tira vers la rivière de Somme et droit à Picquigny.
En chemin , luy vint ung messaige du duc de Bretaigne , qui n' estoit que ung homme à pied , et dist au duc de par son maistre comme le roy luy avoit fait sçavoir plusieurs choses : entre les autres , les intelligences qu' il avoit en plusieurs grosses villes , dont , entre aucunes , nommoit Anvers , Bruges et Brucelles.
Aussi l' advertissoit ledict duc comme le roy estoit deliberé de l' assieger en quelque ville qu' il le trouvast et fust - il dedans Gand ; et croy que le duc de Bretaigne mandoit tout cecy en faveur dudict duc de Guyenne et pour le mieulx faire joindre à ce mariaige.
Mais le duc de Bourgongne print très mal en gré ces advertissemens que le duc de Bretaigne luy faisoit et respondit au messaige incontinent et sur l' heure que son maistre estoit mal adverty et que c' estoient aucuns mauvais serviteurs qu' il avoit qui luy vouloient donner ces crainctes , affin qu' il ne feïst son devoir de le secourir comme il estoit obligé par ses alliances , et qu' il estoit mal informé quelz villes estoient Gand ne les villes où il disoit que le roy l' assiègeroit et qu' elles estoient trop grandes pour assièger ; mais qu' il deïst à son maistre la compaignie en quoy il le trouvoit et que les choses estoient autrement , car luy deliberoit de passer la rivière de Somme et de combattre le roy , s' il se trouvoit en son chemin pour l' en garder ; et qu' il vouloit prier audict duc son maistre de par luy qu' il se voulsist declairer en sa faveur contre le roy et luy estre tel comme le duc de Bourgongne luy avoit esté en faisant le traicté de Peronne.
L' endemain s' aprocha le duc de Bourgongne d' ung lieu sur la rivière de Somme qui s' appelle Picquigny , une assiette très forte ; et là auprès deliberoit ledict duc de faire ung pont dessus la rivière pour passer Somme.
Mais , par cas d' aventure , y avoit dedans la ville de Picquigny logé quatre ou cinq cens francs archiers et ung peu de nobles.
Ceulx là , comme ilz veïrent passer le duc de Bourgongne , saillirent à l' escarmouche du long d' une chaussée qui estoit longue et se misdrent si avant hors de leur place qu' ilz donnèrent occasion aux gens du duc de Bourgongne de les chasser ; et les suyvirent de si près qu' ilz en tuèrent une partie devant qu' ilz peüssent gaigner la ville , et gaignèrent le faulxbourg de ceste chaussée.
Et puis on amena quatre ou cinq pièces d' artillerie , combien que , par ce costé , la ville fust imprenable , parce qu' il y avoit rivière entre deux.
Toutesfois ces francs archiers eurent paour , pour ce qu' on faisoit ung pont , qu' on ne les assiègeast de l' autre costé.
Ainsi , ilz desemparèrent la place et s' en fuyrent.
Le chasteau tint deux ou trois jours , et puis s' en allèrent tous en pourpoint.
Ce petit exploict donna quelque cueur au duc de Bourgongne , et se logea ès environs d' Amyens.
Il y feït deux ou trois logeïs , disant qu' il tenoit les champs , veoir si le roy le vouloit venir combattre.
Et , à la fin , se approcha fort près de la ville , et si près que son artillerie tiroit à coup perdu dedans la ville.
Et là se tint six sepmaines.
En ladicte ville avoit bien quatorze cens hommes d' armes de par le roy et quatre mil francs archiers.
Et y estoient monsr le connestables et tous les grandz chefz de ce royaulme , comme grand maistre , admiral , mareschaulx , seneschaulx , et largement gens de bien.
Le roy fut cependant à Beauvais , où il feïst une bien grande assemblée ; et estoient avecques luy le duc de Guyenne , son frère , et le duc Nicolas de Calabre ( filz aisné du duc de Jehan de Calabre et de Lorraine et seul heritier de la maison d' Anjou ).
Avecques le roy estoient les nobles du royaulme assembléz par manière d' arrière ban.
Et ne fault point doubter , à ce que depuis j' ay entendu , que ceulx qui estoient avecques le roy n' eussent desjà grande et bonne voulenté de combatre.
Mais le roy commençoit desjà congnoistre la malice de ceste entreprinse , et veoyent bien qu' il n' avoit point faict , mais estoit en guerre plus que jamais.
Ceulx qui estoient en la ville d' Amyens feïrent une entreprinse pour assaillir le duc de Bourgongne en son ost , pourveü que le roy voulsist envoyer joindre avec eulx l' armée qu' il avoit avecques luy à Beauvais.
Le roy , adverty de ceste entreprinse , la leur envoya deffendre et de tous pointz la rompre.
Car , combien qu' elle sembloit advantaigeuse pour le roy , toutesfois y avoit - il hazard , pour ceulx qui sailloient de la ville par especial ; car tous sailloient par deux portes , dont l' une estoit près de l' ost dudict duc de Bourgongne et , s' ilz eussent failli à la desconfire d' entrée et qu' ilz eussent esté à pied , ilz eussent esté en dangier d' eulx perdre et de perdre la ville.
En ces entrefaictes , envoya le duc de Bourgongne ung paige nommé Symon de Quingé , qui depuis a esté bailly de Troyes , et escripvit au roy six lignes de sa main , se humiliant envers luy et se dolent de quoy il luy avoit ainsi couru sus , à l' appetit d' autruy , et qu' il croyoit que , s' il eust esté bien informé de toutes choses , qu' il ne l' eust pas faict.
Or l' armée que le roy avoit envoyée en Bourgongne avoit desconfit toute la puissance de Bourgongne , qui estoit saillye aux champs , et prins plusieurs prisonniers.
Le nombre des morts n' estoit pas grand , mais la desconfiture y estoit.
Et si avoient desjà assiegé des places et prins , qui esbahissoit ung peu ledict duc.
Toutesfois il faisoit semer en son ost tout le contraire et que les siens avoient eu du meilleur.
Quant le roy eut veü ces lettres que ledict duc de Bourgongne luy avoit escript , il en fut fort joyeux pour la raison que avez oýe dessus et aussi que les choses longues luy ennuyoient ; et luy feïst responce ; et envoya povoir à aucuns qui estoient à Amyens pour entrer en une trève , et si en feït deux ou trois de quatre ou cinq jours.
Et , à la fin finalle , si en feït une d' ung an , comme il me semble , dont le connestable , conte de Sainct Pol , monstroit signe de desplaisir ; car , sans nulle doubte , quelque chose que les gens ayent pensé ou sceüssent penser au contraire , ledict conte de Sainct Pol estoit lors ennemy capital du duc de Bourgongne ny oncques puis n' y eut amytié de l' ung à l' autre , comme vous avez veü par l' issue.
Mais bien ont envoyé les ungs devers les autres pour se praticquer et chascun pour s' aider de son compaignon.
Et ce que ledict duc en faisoit , c' estoit tousjours pour cuider ravoir Sainct Quentin.
Semblablement , quant ledict connestable avoit paour ou craincte du roy , il la luy promectoit rendre.
Et en y eut des entreprinses où les gens du duc de Bourgongne , par le vouloir dudict connestable , en approchèrent deux ou trois lieues près , pour les mettre dedans.
Et quant se venoit au joindre ledict connestable se repentoit et contremandoit ; dont à la fin mal luy en prinst : car il cuydoit , pour la situation là où il estoit et le grand nombre de gens que le roy luy payoit , les tenir tous deux en craincte par le moyen du discord où ilz estoient , auquel il les entretenoit ; mais son entreprinse estoit très dangereuse , car ilz estoient trop grans , trop forz et trop habilles tous deux.
Après ces armées departies , le roy s' en alla en Touraine et le duc de Guyenne en son pays et le duc de Bourgongne au sien.
Et demourèrent une pièce les choses en cest estat.
Et tint le duc de Bourgongne grant assemblée d' estatz en son pays pour leur remonstrer le dommaige qu' il avoit eu des gens d' armes prestz que avoit le roy et que , s' il eust eu le nombre de cinq cens hommes d' armes prestz pour garder les frontières , que jamais le roy n' eust entreprins ceste guerre et fussent demouréz en paix.
Et leur mectoit en avant les dommaiges qui estoient près de leur en advenir , et les pressoit fort qu' ilz luy voulsissent donner le payement de huyct cens lances.
Finablement , ilz luy donnèrent six vingtz mil escuz oultre et par dessus ce que luy donnoient par avant , et en cecy n' estoit pas comprinse Bourgongne.
Mais grand doubte faisoient ses subjectz , et , pour plusieurs raisons , de se mectre en ceste subjection où ilz veoient le royaulme de France , à cause de ces gens d' armes de France.
A la verité , le grand doubte n' estoit pas sans cause , car , quant il se trouva cinq cens hommes d' armes , la voulenté luy vint d' en avoir plus et de plus hardiement entreprendre contre tous ses voysins , et les six vingtz mil escuz feït monter jusques à cinq cens mil et creüt de gens d' armes en grant quantité , dont ses seigneuries ont eu bien à souffrir.
Et croy bien que les gens d' armes de soulde sont bien employéz sous l' auctorité d' un saige roy ou prince ; mais quant il est autre et qu' il laisse enfans petiz , l' usaige à quoy les emploient leurs gouverneurs n' est pas tousjours prouffitable ny pour le roy ny pour ses subjectz.
La hayne ne diminuoit point entre le roy et le duc de Bourgongne , mais tousjours continua.
Et ledict duc de Guyenne , estant retourné en son pays , renvoioit souvent vers ledict duc de Bourgongne pour le mariage de sa fille , et continuoit ceste poursuytte.
Et ledict duc l' en entretenoit , et si faisoit - il tout homme qui la demandoit ; et croy qu' il n' eust point voulu avoir de filz ne que jamais il eust marié sa fille tant qu' il eust vescu , mais tousjours pour entretenir gens , pour s' en servir et aider : car il taschoit à tant de choses grandes , qu' il n' avoit point le temps à vivre pour les mectre à fin , et estoient choses presque impossibles , car la moytié d' Europe ne l' eust sceü contenter.
Il avoit assez hardement pour entreprendre toutes choses ; sa personne povoit assez porter le travail qui lui estoit necessaire , il estoit assez puissant de gens et d' argent ; mais il n' avoit point assez de sens ne de malice pour conduire ses entreprises : car , avecques les autres choses propices à faire conquestes , si le très grant sens n' y est , tout le demourant n' est riens , et croyez qu' il fault que cela vienne de Dieu.
Qui eust peü prendre partie des condicions du roy nostre maistre et partie des siennes , on en eust bien fait ung prince parfaict.
Car , sans nulle doubte , le roy en sens le passoit de trop , et la fin l' a montré par ses oeuvres.
Icy parle par incident des guerres qui furent en Angleterre ou mesme temps Je me suys oublié , en parlant de ces matières precedentes , de parler du roy Edouard d' Angleterre , car ces trois seigneurs ont vescu d' ung temps grandz : c' est assavoir nostre roy et ledict duc de Bourgongne et ledict roy Edouard.
Je ne vous garde point l' ordre d' escrire qui sont les hystoires ny nomme les années ny proprement le temps que les choses sont advenues ny ne vous allègue riens des hystoires passées pour exemples , car vous en sçavez assez , et seroit parler latin devant les Cordeliers ; mais seulement vous dis grossement ce que j' ay veü et sceü ou ouy dire aux princes que je vous nomme.
Vous estes du temps que toutes ces choses sont advenues : par quoy n' est jà besoing de si très justement vous dire les heures ne les saisons.
Comme il me peult sembler , ailleurs ay parlé des occasions qui meürent le duc de Bourgongne d' espouser la soeur du roy Edouard , qui principallement estoit pour se fortifier contre le roy : car , autrement , ne l' eust jamais faict , pour la grant amour qu' il portoit à la maison de Lenclastre , dont il estoit prochain parent à cause de sa mère , laquelle estoit fille de Portugal.
Mais la mère d' elle estoit fille du duc de Lenclastre ; et autant qu' il aymoit parfaictement ceste maison , il hayoit celle d' Yort.
Or , à l' heure de ce mariaige , celle de Lenclastre estoit du tout destruicte , et de celle d' Yort , l' on ne parloit plus , car le roy Edouard estoit roy et duc d' Yort et estoit tout pacificque.
Et , durant les guerres de ces deux maisons , y avoit eu en Angleterre sept ou huict grosses batailles et mort cruellement lx ou quatre vingtz princes ou seigneurs de maisons royalles , comme j' ay cy-devant dit en ces memoires.
Et ce qui n' estoit mort estoit fugitif en la maison dudict duc de Bourgongne , tous seigneurs jeunes , car leurs pères estoient mortz en Angleterre ; et les avoit recueilliz le duc de Bourgongne en sa maison comme ses parentz de Lenclastre , avant le mariage : lesquelz j' ay veüz en si grant pouvreté , avant que ledict duc eust congnoissance d' eulx , que ceulx qui demandent l' aumosne ne sont pas si pouvres ; car j' ay veü un duc de Cestre aller à pied sans chausses , après le train dudict duc , pourchassant sa vie de maison en maison , sans se nommer.
C' estoit le plus prochain de la ligne de Lenclastre , et avoit espousé la soeur du roy Edouard.
Après feüt congneü , et eut une petite pension pour s' entretenir.
Ceulx de Sombresset y estoient et autres.
Tous sont mortz depuis en ces batailles.
Leurs pères et leurs gens avoient pillé et destruict le royaulme de France et possédé la pluspart par maintes années.
Tous s' entretuèrent.
Ceulx qui estoient en vie en Angleterre et leurs enfans sont finéz , comme vous voyez.
Et puis on dit :  « Dieu ne pugnist plus gens comme il souloit du temps des enfans d' Israel et endure des mauvais princes et mauvaises gens.
»  Je croy bien qu' il ne parle plus aux gens comme il souloit , car il a laissé assez d' exemples en ce monde pour estre creü ; mais vous povez veoir en lisant ces choses , avecques ce que vous en sçavez davantaige , que de ces mauvais princes et autres ayans les auctoritéz de ce monde et qui en usent cruellement et tyranniquement , que nul ou peu n' en demeure impugny.
Mais ce n' est pas tousjours à jour nommé ne à l' heure que ceulx qui souffrent le desirent.
Revenant à ce roy Edouard d' Angleterre , le principal homme d' Angleterre qui eust soustenu la maison d' Yort estoit le conte de Warvic ; le duc de Sombresset , au contraire , celle de Lenclastre.
Et se povoit ledict conte de Warvic presque dire père du roy Edouard quant à services et nourriture ; et aussy s' estoit faict grand , car , oultre ce qu' il estoit grand seigneur de soy , il tenoit grandz seigneuries par don de roy tant de la couronne que de confiscation , et puis cappitaine de Callaix et autres grandz offices ; et ay ouy estimer quatre vingtz mil escuz l' an ce qu' il tenoit en ces choses alleguées , sans son patrimoyne.
Le conte de Warvic entra en different avec son maistre ung an devant que le duc de Bourgongne fust devant Amyens ; et y aida bien le duc , car il luy desplaisoit de ceste grand auctorité que le conte de Warvic avoit en Angleterre , et ne s' accordoient point bien , car ledict seigneur de Warvic s' entendoit tousjours avec le roy nostre maistre.
En effect , j' ay veü en ce temps , ou peu avant , le conte de Warvic si fort qu' il meïst le roy son maistre entre ses mains et feït mourir le seigneur de Scalles , père de la royne , et deux de ses enfans et le tiers en grand dangier , lesquelz personnages le roy Edouart aymoit fort.
Et fist mourir encores aucuns chevaliers d' Angleterre , feït garder le roy son maistre une pièce honnestement et luy mist serviteurs à l' entour pour luy faire oublier les autres , et luy sembloit que son maistre estoit ung peu simple.
Le duc de Bourgongne eut grant doubte de ceste adventure et praticquoit secrètement que ledict roy Edouart peüst eschapper et eut façon de faire parler à luy.
Et tant allèrent les choses que ledict roy Edouard eschappa et assembla gens et destroussa quelque bande de ceulx du conte de Warvic.
Il a esté roy bien fortuné en ses batailles , car neuf grosses batailles pour le moins en a gaingné , et toutes à pied.
Ledict conte de Warvic se trouva le plus foible.
Il advertit bien ses amys secretz de ce qu' ilz avoient à faire et se mist en la mer à son beau loysir avecques le duc de Clarence , qui avoit espousé sa fille et tenoit son party , nonobstant qu' il fust frère dudict roy Edouard.
Et menèrent femmes , enfans et grand nombre de gens , et se vint trouver devant Callaix.
Et dedans estoit son lieutenant en ladicte ville , appellé monsr Vaneloc , et plusieurs de ses serviteurs domesticques , que , en lieu de le recueillir , luy tirèrent de grans coups de canon.
Et estant à l' ancre là devant , acoucha la duchesse de Clarence , fille dudict conte de Warvic , d' ung filz.
A grand peine voulurent consentir ledict seigneur de Vaneloc et autres que on luy portast deux flascons de vin.
C' estoit grand rigueur d' ung serviteur envers son maistre , car il est à penser qu' il pensoit bien l' avoir pourveü en ceste place , qui est le plus grant tresor d' Angleterre et la plus belle cappitainerie du monde , à mon advis , au moins de la chrestienté.
Car je y fuz plusieurs fois durant ces differens , et à certain me fut dit ( par le temps dont j' ay parlé ) par le maire que , de l' estape de Callaix , il feroit donner au roy d' Angleterre quinze mil escuz de ferme , car le cappitaine prent tout le prouffit de ce qu' il y a deçà la mer et sauf conduitz et mect ledict cappitaine la pluspart de la garnison à sa poste.
Le roi d' Angleterre fut fort content dudict seigneur de Vaneloc de ce reffuz qu' il avoit faict à son cappitaine et luy envoya lectres pour tenir l' office en chief , car il estoit saige chevallier et ancien et portoit l' ordre de la Jarrectière.
Monsr de Bourgongne fut fort contant de luy , qui pour lors estoit à Sainct Omer , et m' envoya devers ledict seigneur de Vaneloc et luy donna mil escuz de pension , luy priant vouloir continuer en l' amour qu' il avoit monstré au roy d' Angleterre.
Je le trouvay très deliberé de ce faire ; et feït serment en l' ostel de l' estape à Callaix entre mes mains audict roy d' Angleterre envers et contre tous , et semblablement tous ceulx de la garnison et de la ville.
Et fuz l' espace de deux mois allant et venant vers luy pour l' entretenir ; et presque me tins ce temps avecques luy , et le duc de Bourgongne se tenoit à Boulongne et fist une grosse armée de mer contre ledict conte de Warvic , qui print plusieurs navires des subjectz dudict duc de Bourgongne au partir qu' il fist de devant Callaix.
Et ayda bien ceste prinse à nous remectre en guerre , car ces gens en vendirent le butin en Normandye.
A l' occasion de ce , le duc de Bourgongne print tous les marchans françois venuz à la foire d' Envers.
Pour ce qu' il est besoing d' estre informé aussi bien des tromperies et mauvaistiéz de ce monde comme du bien , non point pour en user , mais pour s' en garder , et veulx declairer une tromperie ou habilité , ainsi que on la vouldra nommer , car elle fut saigement conduicte et aussi vueil que on entende les tromperies de noz voisins , comme les nostres , et que partout il y a du bien et du mal.
Quant le conte de Warvic vint devant Callaix , esperant y entrer comme en son principal reffuge , monsr de Vaneloc , qui estoit très saige , luy manda que , s' il y entroit , qu' il estoit perdu , car il avoit toute Angleterre contre luy et aussi le duc de Bourgongne et que le peuple de la ville de Callaix seroit contre luy et plusieurs de la garnyson , comme monsr de Duras , qui estoit mareschal pour le roy d' Angleterre , et plusieurs autres , qui tous avoient gens en la ville , et que le meilleur pour luy estoit qu' il se retirast en France ; et que de la place de Callaix , qu' il ne s' en souciast et qu' il luy en rendroit bien compte , quant il seroit temps.
Il servit très bien son cappitaine , luy donnant ce conseil , mais très mal son roy.
Quant audict seigneur de Warvic , jamais homme ne tint si grande loyaulté , veü que le roy d' Angleterre l' avoit fait cappitaine en chef et ce que le duc de Bourgongne luy donnoit.
Restauration du roi Henri VI de Lancastre en Angleterre A ce conseil se tint le conte de Warvic et alla descendre en Normandie , où il fut fort bien recueilly du roy et le fournit d' argent très largement pour la despence de ses gens ; et ordonna le bastard de Bourbon , admiral de France , bien accompaigné , pour ayder à garder ces Anglois contre l' armée de mer que avoit le duc de Bourgongne , qui estoit très grosse et telle que nul ne se fust osé trouver en ceste mer au devant de ce navire ; et faisoit la guerre aux subjetz du roy par mer et par terre et se menassoient.
Tout cecy advint la saison avant que le roy print Sainct Quentin et Amyens , comme j' ay dit ; et fut ladicte prinse de ces deux places l' an mil quatre cens soixante et dix.
L' armée dudict duc de Bourgongne estoit plus forte par mer que celle du roy et dudict conte ensemble , car il avoit prins au port de l' Escluze largement grosses navires d' Espaigne et de Portugal , deux navires de Gennes , plusieurs hurques d' Almaigne.
Le roy Edouard n' estoit point homme de grant ordre , mais fort beau prince , plus que nul que j' aye veü jamais en ce temps là , et très vaillant.
Il ne se soucyoit point tant de la descente dudit conte comme faisoit ledict duc de Bourgongne , lequel sentoit des mouvemens par Angleterre en faveur dudict conte de Warvic et en advertissoit souvent le roy Edouard.
Mais il n' avoit nulle craincte , qui me semble une très grande espesse de follie , de ne craindre son ennemy ne vouloir croire riens , veü l' appareil qu' il veoyt.
Car le roy y vint à tout ce qu' il avoit et peüt finer de navires et mist largement gens dedans.
Il avoit faict le mariage du prince de Galles avecques la seconde fille dudict conte de Warvic.
Ledict prince estoit seul filz du roy Henry d' Angleterre , lequel estoit encores vif et prisonnier en la tour de Londres , et tout ce mesnaige estoit prest à descendre en Angleterre.
C' estoit estrange mariage , avoir deffaict et destruict le père dudict prince et luy faire espouser sa fille , et puis vouloir entretenir le duc de Clarence , frère du roi opposite , qui bien devoit craindre que ceste lignée de Lenclastre ne revint sur les piedz !  Ainsi , les ouvraiges ne se sauroient passer sans dissimulation.
Or j' estoye à Callaix pour entretenir monsr de Vaneloc à l' heure de cest appareil ; et jusques lors n' entendiz sa dissimulation , qui avoit jà duré trois moys : car je luy requis , veü ces nouvelles qu' il oyoit , qu' il voulsist mectre hors la ville vingt ou trente des serviteurs domestiques dudict conte de Warvic ; et que j' estoie asseüré que l' armée du roy avec ledict conte estoit preste à partyr de Normandye , où jà elle estoit ; et que , si soudainement il prenoit terre en Angleterre , pourroit venir mutation à Callaix , à cause des serviteurs dudict conte de Warvic , et qu' il n' en seroit à l' adventure point le maistre ; et luy priay fort que , dès ceste heure , il les meïst dehors.
Tousjours le m' avoit accordé , jusques à celle heure dont je parle , qu' il me tira à part et me dist qu' il demourroit bien le maistre en la ville , mais qu' il me vouloit dire autre chose pour advertir monsr de de Bourgongne : c' estoit qu' il luy conseilloit , s' il vouloit estre amy d' Angleterre , qu' il meïst peine de mettre la paix , non point la guerre ; et le disoit pour ceste armée qui estoit contre monsr de Warvic.
Me dist , davantage , qu' il seroit aisé à appoincter , car ce jour estoit passé une damoyselle par Callaix , qui alloit en France devers madame de Clarance , laquelle portoit ouverture de paix de par le roy Edouard.
Il disoit vray , mais comme il abusoit les autres il fut deceü de ceste damoiselle , car elle alloit pour conduyre ung grant marché , et le mist à fin au prejudice dudict conte de Warvic et de toute sa sequelle.
De ces secrettes habilitéz ou tromperies , qui se sont faictes en noz contrées de deçà , n' entendrez - vous plus veritablement de nulle autre personne , au moins de celles qui sont advenues puis vingt ans.
Le secret que portoit ceste femme estoit remonstrer à monsr de Clarance qu' il ne voulsist point estre cause de destruire sa lignée pour aider à remectre en auctorité celle de Lanclastre et qu' il considerast leurs anciennes haynes et offences ; et qu' il povoit bien penser que , puisque ledict conte avoit fait espouser sa fille au prince de Galles , qu' il tascheroit de le faire roy d' Angleterre , et jà luy avoit faict hommaige.
Si bien exploicta ceste femme qu' elle gaingna ledict seigneur de Clarance , lequel promist se tourner de la part du roy son frère , mais qu' il fust en Angleterre.
Ceste femme n' estoit pas folle ne legière de parler ; elle eut loysir d' aller vers sa maistresse ; et pour ceste cause y alla - elle plus tost que ung homme.
Et quelque habile homme que fust monsr de Vaneloc , ceste femme le trompa et conduysit ce mystère , dont fust deffaict et mort le conte de Warvic et toute sa sequelle , et pour telles raisons n' est pas honte d' estre suspessonneux et avoir l' oeil sur ceulx qui vont et viennent , mais c' est grant honte d' estre trompé et de perdre par sa faulte.
Toutesfois les suspicions se doyvent prendre par moyen , car l' estre trop n' est pas bon.
Je vous ay dit devant comme ceste armée de monsr de Warvic et ce que le roy avoit appresté pour le conduyre estoit prest à monter et celle de monseigneur de Bourgongne preste pour les combattre , qui estoit à hancre au devant d' eulx.
Dieu voulut ainsi disposer des choses que ceste nuyct sourdit une grande tormente , et telle qu' il faillit que l' armée dudict duc de Bourgongne fuist , et coururent les ungs des navires en Escosse , les autres en Hollande , et en peu d' heures après se trouva le vent bon pour ledict conte , lequel passa sans peril en Angleterre.
Ledict duc de Bourgongne avoit bien adverty le roy Edouard du port où ledict conte devoit descendre , et tenoit gens exprès avecques luy pour le solliciter de son prouffit ; mais il ne luy en challoit , et ne faisoit que chasser , et n' avoit nulles gens si prochains de luy que l' archevesque d' Yort et le marquis de Montagu , frères dudict conte de Warvic , qui luy avoyent fait ung grant et solennel serment de le servir contre leur frère et tous autres , et il se y fioit.
Descendu que le conte de Warvic fut , grant nombre de gens se joignirent à luy et se trouva fort.
Le roy Edouard , dès ce qu' il le sceüt , commença lors à penser à ses besongnes , qui estoit bien tard , et manda au duc de Bourgongne qu' il luy prioit qu' il eust tousjours son navire en la mer , affin que ledict conte ne peüt retourner en France , et de la terre il en cheviroit bien.
Ces parolles ne plurent guaires où elles furent dictes , car il sembloit qu' il eust myeulx vallu ne luy laisser point prendre terre en Angleterre que d' estre contrainct de venir à une bataille.
Cinq ou six jours après la descente dudict conte de Warvic , il se trouva très puissant , logé à trois lieues du roy Edouard , lequel avoit encores plus largement gens , mais qu' ilz eussent esté touz bons , et se attendoit combattre ledict conte.
Le roy Edouard estoit logé en ung villaige fortiffié ou au moins en ung logeïs où l' on ne povoit entrer que par ung pont , comme luy propre m' a compté , dont bien luy print.
Le demourant de ses gens estoient logéz en d' autres villaiges prochains.
Comme il disnoit , on luy vint dire soudainement que le marquis de Montagu , frère dudict conte , et quelques autres estoient montéz à cheval et avoient fait cryer à tous leurs gens :  « Vive le roy Henry ! »  De prime face , ne le creüt pas ; mais incontinent y envoya plusieurs messaiges et s' arma et mist des gens aux barrières de son logis pour le defendre.
Il avoit là avec luy ung saige chevalier appellé monsr de Hastincques , grant chambellain d' Angleterre , le plus grant en auctorité avecques luy.
Il avoit pour femme la soeur dudict conte de Warvic.
Toutesfois il estoit bon pour son maistre et avoit en ceste armée bien trois mil hommes à cheval , comme luy mesmes m' a compté.
Ung autre y avoit , appellé monsr de Scalles , frère de la femme dudict roy Edouard , et plusieurs bons chevaliers et escuyers , qui tous congneürent que la besongne alloit mal ; car les messaiges rapportèrent ce qui avoit esté dit au roy estre veritable et s' assembloient pour luy venir courre sus.
Dieu voulut tant de bien à ce roy qu' il estoit logé près de la mer , et y ayoit quelque navire qui le suyvoit , menant vivres , et deux hurques de Hollande , navires marchans.
Il n' eut autre loisir que de se aller fourrer dedans.
Son chambellain demoura ung peu après , qui dist au chef de ses gens et à plusieurs particuliers de cest ost qu' ilz allassent devers les autres , mais qu' il leur prioit que leur voulenté demourast bonne envers le roy et luy ; et puis alla dedans la navire avecques les autres qui estoient prestz à partir.
Leur coustume d' Angleterre est que , quant ilz sont au dessus de la bataille , ilz ne tuent riens , et par especial du peuple , car chascun quiert leur complaire pour ce qu' ilz sont les plus fortz et si n' en mectent nulz à finance.
Par quoy tous ces gens n' eurent nul mal dès que le roy fut departy.
Mais encores m' a compté le roy Edouard que , en toutes les batailles qu' il avoit gaingnées , que , dès ce qu' il venoit au dessus , il montoit à cheval et cryoit que l' on saulvast le peuple et que on tuast les seigneurs , car d' iceulx n' eschappoit nul ou bien peu.
Ainsy fuyt ce roy Edouard , l' an mil quatre cens LXX , avecques ces deux hurques et ung petit navire sien et quelque sept ou huict cens personnes avecques luy , qui n' avoient autre habillement que leur habillement de guerre.
Et si n' avoient ne croix ne pille ny ne sçavoient à grant peine où ilz alloient.
Bien estoit estrange à ce povre roy ( car ainsi se povoit - il bien appeller ) de ainsi s' en fuyr et estre persecuté de ses propres serviteurs.
Il avoit jà accoustumé ses aises et ses plaisirs douze ou treize ans plus que prince qui ayt vescu de son temps , car nulle autre chose il n' avoit en pensée que aux dames , et trop plus que de raison , et aux chasses et à bien traicter sa personne.
Quant il alloit en la saison en ces chasses , il faisoit mener plusieurs pavillons pour les dames.
En effect , il y avoit fait grant chère ; aussi avoit - il le personnaige propice à ce faire autant que homme que jamais je veïsse : car il estoit jeune et beau autant que nul homme qui ayt vescu en son temps.
Je diz : à l' heure de ceste adversité , car depuis s' est faict fort gras.
Or véez cy qu' il entre aux adversitéz de ce monde.
Il fuyt le droit chemin vers Hollande.
Pour ce temps les Oustrelins estoient ennemys des Anglois et aussi des François et avoient plusieurs navires de guerre en la mer ; et estoient fort craintz des Anglois , et non sans cause , car ilz sont bons combattans ; et leur avoient porté grant dommaige en ceste année là et prins plusieurs navires.
Lesdictz Oustrelins apperceürent de loing ces navires , où estoit le roy fuyant , et commencèrent à luy donner la chasse , sept ou huict navires qu' ilz estoient.
Il estoit loing devant eulx et gaingna la coste de Hollande ou encores plus bas , car il arriva en Frize , près d' une petite ville appellée Alquemare ; et ancrèrent son navire , pour ce que la mer estoit retirée , et ilz ne povoient entrer au havre , mais au plus près de la ville qu' ilz peürent.
Les Oustrelins vindrent semblablement encrer assez près de luy , en intention de le joindre à la marée prochaine.
Ung mal ne ung peril ne vient jamais seul.
La fortune de ce roy estoit bien changée , et ses pensées.
Il n' y avoit que quinze jours qu' il eust esté bien esbahy qui luy eust dit :  « Le conte de Warvic vous chassera d' Angleterre et en unze jours en aura la maistrise.
»  Car non plus ne meïst - il à en avoir l' obeissance.
Et avecques ce , il se mocquoit du duc de Bourgongne , qui despendoit son argent à vouloir deffendre la mer , disant que jà le vouldroit en Angleterre !  Et quelle excuse eust - il sceü trouver d' avoir faict ceste grant perte , et par sa faulte , sinon dire :  « Je ne pensoys pas que telle chose advint.
»  Bien devroit rougir ung prince ( s' il avoit aage ) de trouver telle excuse , car elle n' a point de lieu.
Bel exemple est cestuy-cy pour les princes qui jamais n' ont craincte ne doubte de leurs ennemys et le tiendroient à honte ; et la pluspart des serviteurs soustiennent leur oppinion pour leur complaire ; et leur semble qu' ilz en seront priséz et estiméz et que on dira que ilz auroient courageusement parlé.
Je ne sçay que on dira devant eulx , mais les saiges tiendront telles parolles à grant follie , et est honneur de craindre ce que l' on doit et de y bien pourveoir.
C' est grand richesse à ung prince d' avoir en sa compaignie ung saige homme et bien seür pour luy et le croyre et que cestuy-là ayt loy de luy dire vérité.
D' avanture , monsr de la Grutuse , gouverneur pour le duc de Bourgogne en Hollande , estoit lors au lieu où ledict roy Edouard vouloit descendre , lequel incontinent en fut adverty ( car ils misdrent gens en terre ) et aussi du peril en quoy il estoit des Oustrelins , lequel envoya incontinent deffendre ausdicts Oustrelins de ne luy toucher ; et alla en la nef où ledit roy estoit et le recueillit ; et descendit en terre , et bien quinze cens hommes avecques luy ; et y estoit le duc de Clocestre , son frère , qui depuis s' est fait appeller roy Richard.
Ledit roy n' avoit ne croix ne pille et donna une robbe fourrée de belles martres au maistre du navire , promectant luy myeulx faire le temps à venir.
Si pouvre compaignie ne fut jamais.
Mais ledict seigneur de la Grutuse feït honorablement , car il donna plusieurs robbes et desfraya tout jusques à la Haye , en Hollande , où il le mena , et puis advertit monsr de Bourgongne de ceste adventure.
Lequel fut merveilleusement effroyé de ces nouvelles et eust beaucoup myeulx aymé sa mort , car il estoit en grant soucy du conte de Warvic , qui estoit son ennemy et avoit la maistrise en Angleterre.
Lequel , tost après sa descente , trouva nombre infiny de gens pour luy.
Car cest ost que avoit laissé le roy Edouard , par amour et par craincte se meïst tout des siens , et chascun jour luy en venoit.
Ainsi s' en alla à Londres.
Grand nombre de bons chevaliers et escuyers se misdrent ès franchises qui sont à Londres , qui depuis servirent bien le roy Edouard ; et aussi fist la royne sa femme , qui y accoucha d' ung filz en grant pouvreté.
Charles le Téméraire entre Henri VI et Édouard IV Arrivé que fut ledict conte en la ville de Londres , il alla à la Tour , qui est le chasteau , et en tyra le roy Henry , où autresfois l' avoit mys , il y avoit bien long temps , cryant devant luy qu' il estoit trahistre et crimineulx de lèse majesté , et à ceste heure l' appelloit roy , et le mena à son palays à Wesminster et le mist en son estat royal en la presence du duc de Clarance , à qui ce cas ne plaisoit pas.
Et incontinent envoya à Callaix trois ou quatre cens hommes , qui courrurent tout le pays de Boullonoys , lesquelz furent bien receüz par le seigneur de Vaneloc , dont j' ay parlé.
Et se peüst lors congnoistre le bon vouloir qu' il avoit tousjours envers son maistre , le conte de Warvic.
Le jour que le duc de Bourgongne eut les nouvelles que le roy Edouard estoit arrivé en Hollande , je estoye arrivé devers luy de Callaix ; et le trouvay à Boullongne et ne sçavoys riens de cecy ny encores de la fuytte dudict roy.
Le duc de Bourgongne eut premier nouvelles qu' il estoit mort.
De cela ne luy challoit guères , car il aymoit myeulx ceste ligne de Lanclastre que celle d' Yort.
Et puis il avoit en sa maison les ducz de Cestre et de Sombresset et plusieurs autres du party du roy Henry : par quoy luy sembloit bien que facillement il appointeroit avec ceste lignée.
Mais craignoit fort le conte de Warvic ; et si ne sçavoit comment il pourroit contenter celui qui s' estoit retiré chez luy , assavoir le roy Edouard , dont il avoit espousé la soeur , et s' estoient faict frères d' ordre , car il portoit la Toison et ledict duc portoit la Jartière.
Ledict duc me renvoya incontinent à Callaix et ung gentil homme ou deux avecques moy , qui estoient de ceste parcialité nouvelle de Henry , et me commanda ce qu' il vouloit que je feïsse avecques ce monde neuf , et encores me pria bien fort d' y aller , disant qu' il avoit besoing d' estre servy en ceste matière.
Je m' en allay jusques à Tournehan , qui estoit ung chasteau lequel est près de Guygnes , et n' osay passer oultre , pour ce que je trouvay le peuple fuyant pour les Anglois qui estoient sur les champs et couroient le pays.
J' envoyay incontinent à Callaix demander ung sauf conduyt à monsr de Vaneloc , car j' estois jà accoustumé de y aller sans congié et y estoie honorablement receü , car les Anglois sont fort honorables.
Tout cecy m' estoit bien nouveau , car jamais je n' avoye veü si avant des mutations de ce monde.
J' avoye encores ceste nuyt adverty ledict duc de la craincte que j' avoye de passer , sans luy mander que j' eusse envoyé querir seüreté , car je me doubtoye bien de la responce que j' euz.
Il m' envoya une verge qu' il portoit au doy pour enseignes et me manda que je passasse oultre , et me deüssent - ilz prendre , car il me rachetteroit.
Il ne craignoit point fort à mectre à peril ung sien serviteur pour s' en ayder , quant il en avoit besoing ; mais je y avoye pourveü par le moyen de ceste seüreté , laquelle j' euz , avecques très gracieuses lettres de monsr de Vaneloc , disant que je povoye aller comme j' avoye acoustumé.
Je passay à Guynes et trouvay le cappitaine hors du chasteau , qui me presenta à boire , sans me offir le chasteau comme il avoit de coustume , et fist très grant chère et honneur à ces gentilz hommes qui estoient avecques moy des partissans du roy Henry.
Je allay à Callaix.
Nul ne vint au devant de moy comme ilz souloyent faire.
Tout homme portoit la livrée de monsr de Warvic.
A la porte de mon logeïs et de ma chambre me feïrent plus de cent croix blanches et des rymes contenantz que le roy de France et le conte de Warvic estoit tout ung.
Je trouvay tout cecy bien estrange et envoyay d' aventure à Gravelines , qui est à cinq lieues de Calaix , faire commandement d' arrester tous marchans et marchandises d' Angleterre , à cause de ce qu' ilz avoient ainsi couru.
Ledict de Vaneloc me manda à disner , qui estoit bien accompaigné , et avoit le ravestre d' or sur le bonnet , qui estoit la livrée dudict conte , qui est ung baston noué , et tous les autres semblablement ; et qui ne l' y povoit avoir d' or l' avoit de drap.
Et me fut dit à ce disner que , dès ce que le passaigier fut arrivé d' Angleterre , qui leur avoit porté ceste nouvelle , que en moins d' ung quart d' heure chascun portoit ladicte livrée ; tant fut ceste mutation hastifve et soudaine : c' est la première foiz que j' euz jamais congnoissance que les choses de ce monde sont peu estables.
Ledict de Vaneloc ne me dist que parolles honnestes et quelque peu d' excuse en la faveur dudict conte , son cappitaine , et les biens qu' il luy avoit faitz.
Mais quant aux autres , qui estoient avecques luy , jamais ne furent si desbordéz , car ceulx que je pensoye les meilleurs pour ledit roy estoient ceulx qui plus le menassoient , et croy bien que aucuns le faisoient pour crainte et d' autres le faisoient à bon escient.
Ceulx que j' avoye voulu mectre hors de la ville le temps passé , qui estoient serviteurs domesticques dudict conte , avoient de ceste heure là bon credit.
Toutesfois ilz n' avoient jamais riens sceü que j' eusse parlé d' eulx audict Vaneloc.
Je leur respondoye à tous propoz que le roy Edouard estoit mort et que j' en estoye bien asseüré , nonobstant que je sçavoye bien le contraire , et disoye aussi que , quant il ne le seroit , si estoient les alliances que monseigneur de Bourgongne avoit avec le roy et le royaulme d' Angleterre telles , qu' elles ne se povoient enfraindre pour ce qui estoit advenu , et que celuy qu' ilz prendroient pour roy , et nous aussi ; et , pour les mutations passées , y avoient esté mis ces motz : Avec le roy et le royaume ; et nous estoient pleiges les quatre principalles villes d' Angleterre pour l' entretenement de ces alliances.
Les marchans voulurent fort que je fusse arresté pour ce qu' on avoit prins plusieurs de leurs biens à Gravelines , et par mon commandement , comme ilz disoient.
Tellement fut appointé entre eulx et moy qu' ilz payeroiont tout le bestial qu' ilz auroient prins ou le rendissent : car ilz avoient appointement avec la maison de Bourgongne de povoir courir certains pasturaiges qui estoient ditz et prendre bestial pour la provision de la ville , en payant certains pris , lequel ilz payèrent , et n' avoyent prins nulz prisonniers.
Pour quoy fut accordé entre nous que les alliances demourroient entières , que nous avions avec le royaulme d' Angleterre , sauf que nous nommions Henry ou lieu de Edouard.
Cest appointement fut bien agreable au duc de Bourgongne , car le conte de Warvic envoyoit quatre mil Anglois à Callaix pour luy faire la guerre à bon escient , et ne povoit l' on trouver façon de l' adoulcir.
Toutesfois les gros marchans de Londres ( dont plusieurs y en avoit à Callaix ) l' en destournèrent pour ce que c' est l' estappe de leurs laynes ; et est chose presque increable pour combien d' argent il y en vient deux foiz l' an ; et sont là attendans que les marchans viennent , et leur principalle descharge est en Flandres et en Hollande.
Et ainsi ces marchans aidèrent à conduyre cest appointement et à faire demourer ces gens que monsr de Warvic avoit.
Cecy vint bien à propos au duc de Bourgongne , pour ce que c' estoit proprement à l' heure que le roy avoit prins Amyens et Sainct Quentin.
Et si ledict duc eust eu guerre avecques les deux royaulmes à une fois , il estoit destruict.
Il travailloit de adoulcir monseigneur de Warvic tant qu' il povoit , disant qu' il ne vouloit riens faire contre le roy Henry , et qu' il estoit de ceste lignée de Lenclastre , et toutes telles parolles servantes à sa matière.
Or , pour retourner au roy Edouard , il vint devers ledict duc de Bourgongne à Sainct Pol et le pressa fort de son ayde pour s' en povoir retourner , l' asseürant d' avoir grandes intelligences dedans le royaulme d' Angleterre et que pour Dieu il ne le voulsist habandonner , veü qu' il avoit espousé sa seur et qu' ilz estoient frères d' ordre.
Le duc de Sombresset et de Cestre pressoient tout le contraire et pour le party du roy Henry.
Ledict duc ne sçavoit ausquelz complaire , et envers les deux partyes craignoit à mesprendre ; et si avoit la guerre bien asprement encommancée à son visaige.
Finablement , il creüt pour lors ledict duc de Sombresset et les autres dessusdictz , prenant certaines promesses d' eulx contre le conte de Warvic , dont ilz estoient anciens ennemys.
Voyant cecy , le roy Edouard , qui estoit sur le lieu , n' estoit pas à son aise.
Toutesfois on luy donnoit les meilleures parolles que on povoit , disant que l' on faisoit ces dissimulations pour n' avoir point la guerre aux deux royaulmes à ung coup ; car , si ledict duc estoit destruict , il ne le pourroit pas ayder après à son aise.
Toutesfois ledict duc , voyant que plus ne povoit retenir le roy Edouard qu' il ne s' en allast en Angleterre ( et pour plusieurs raisons ne l' osoit de tous pointz courroucer ) , il faignit en publicque de ne luy bailler nul secours et feïst cryer que nul n' allast à son ayde ; mais , soubz main et secrettement , il luy feïst bailler cinquante mil florins à la croix Sainct André et luy feïst faire finance de trois ou quatre grosses nefz , qu' il luy fist accoustrer ou port de la Vere en Hollande , qui est ung port où chascun est receü , et luy souldoya secrettement quatorze navires de Oustrelins bien arméz , qui promectoient le servir jusques ad ce qu' il fust passé en Angleterre et quinze jours après.
Ce secours fut très grand selon le temps.
Rétablissement d' Édouard IV en Angleterre Le roy Edouard partit l' an mil quatre cens LXXI , ainsi comme le duc de Bourgongne alloit contre le roy vers Amyens.
Et sembloit bien audict duc que le faict d' Angleterre ne povoit aller mal pour luy et qu' il avoit amyz aux deux costéz.
Dès ce que le roy Edouard fut en terre , il tira droit à Londres , car il avoit plus de deux mil hommes tenans son party dedans les franchises , dont il y avoit trois ou quattre cens chevalliers et escuyers , qui luy fut grand faveur , car il ne descendoit pas à grans gens.
Dès ce que le conte de Warvic , lequel estoit au nord avec grande puissance , sentit ces nouvelles , il se hasta de tourner vers Londres , esperant y arriver le premier.
Toutesfois luy sembloit - il bien que la ville tiendroit pour luy ; mais autrement en advint , car le roy Edouard y fut receü le jeudy sainct à très grand joye de toute la ville , qui estoit contre l' oppinion de la pluspart des gens , car chascun le tenoit pour tout perdu ; et , s' ilz lui eussent fermé les portes , en son faict n' y avoit nul remède , veü que le conte de Warvic n' estoit que à une journée de luy.
Ad ce qui m' a esté compté , trois choses furent cause que la ville se tourna d' essiens.
La première , les gens qu' il avoit ès franchises et la royne sa femme , qui avoit eu ung filz ; la seconde , les grans debtes qu' il devoit en la ville , par quoy les marchans à qui il devoit tindrent pour luy ; la tierce , plusieurs femmes d' estat et riches bourgeoyses de la ville , dont autresfois il avoit eu grant privaulté et grande accointance , luy gaingnèrent de leurs marys et de leurs parentz.
Il ne sejourna que deux jours dedans la ville , car il partit la vigille de Pasques avecques ce qu' il peüt amasser et tira au devant du conte de Warvic , lequel il rencontra l' endemain au matin , qui fut au jour de Pasques.
Et comme ilz se trouvèrent l' ung devant l' autre , se tourna le duc de Clarance , frère dudit roy Edouard , avecques luy , accompaigné de bien douze mil hommes , qui fut grant esbahissement audict conte de Warvic et grant resconfort audict roy , lequel avoit peu de gens.
Vous avez bien entendu par cy devant comme ceste marchandise dudict duc de Clarance avoit esté menée ; et , nonobstant tout , si fut la bataille très aspre et très forte.
Tout estoit à pied d' ung costé et d' autre.
L' avantgarde du roy fut fort endommaigée et joingnit la bataille du conte de Warvic jusques à la sienne , et de si près que le roy d' Angleterre combattit en sa personne autant ou plus que nul homme qui fust des deuz costéz.
Ledict conte de Warvic ne estoit jamais acoustumé vouloir descendre à pied , mais avoit de coustume , quant il avoit mis ses gens en besongne , il montoit à cheval.
Si la besongne alloit bien pour luy , il se trouvoit à la meslée ; et , si elle alloit mal , il se deslogeoit de bonne heure.
A ceste foiz , fut contrainct par son frère , le marquis de Montagu , lequel estoit très vaillant chevalier , de descendre à pied et d' en envoyer les chevaulx.
Tellement se porta ceste journée que ledict conte mourut et sondict frère , le marquis de Montagu , et grant nombre de gens de bien.
Et fut la desconfiture très grande , car la deliberation du roy Edouard estoit , quant il partit de Flandres , qu' il ne seroit plus de ceste façon que de crier que on saulvast le peuple et que on tuast les gens de bien , comme autresfoiz il avoit fait en ses batailles precedentes , car il avoit conceü une très grande hayne contre le peuple d' Angleterre , pour la grant faveur qu' il veoit que ledict peuple portoit au conte de Warvic , et aussi pour autres raisons.
Par quoy , à ceste fois , ilz ne furent point espargnéz.
Du costé du roy Edouard mourut quinze cens hommes ; et fut ceste bataille fort combattue.
Au jour de ladicte bataille estoit le duc de Bourgongne devant Amyens , et eut lettres de la duchesse sa femme que le roy Édouard luy avoit escript de ceste matière.
Il ne savoit s' il en devoit estre joyeulx ou marry , car il luy sembloit que le roy Edouard n' estoit pas content de luy et que l' ayde qu' il luy avoit faicte avoit esté faicte en mauvaise sorte et à grant regret et que de peu tint ne l' eust habandonné ; et , pour dire la verité , l' amytié ne fut jamais grande depuis.
Toutesfois il en feït son proffit et feït fort publier ceste nouvelle.
J' ay oublié à dire comme le roy Henry fut mené en ceste bataille ; car le roy Edouard le trouva à Londres.
Ledict roy Henry estoit homme fort ignorant et presque insensé ; et , si je n' ay ouy mentir , incontinent après ceste bataille le duc de Clocestre , frère dudit Edouard , lequel depuis a esté roy Richard , tua de sa main ou feït tuer en sa presence , en quelque lieu à part , ce bon homme le roy Henry.
Le prince de Galles , dont j' ay parlé , à l' heure de ceste bataille , estoit jà descendu en Angleterre ; et estoient joinctz avecques luy les ducs de Cestre et de Sombresset et plusieurs autres de sa lignée , et des anciens partisans.
Et y avoit plus de quarante mil personnes , comme m' ont dit ceulx qui y estoient.
Et , quant le conte de Warvic l' eust voulu attendre , il y a grande apparence qu' ilz fussent demouréz les seigneurs et les maistres.
Mais la craincte qu' il avoit dudict duc de Sombresset , dont il avoit faict mourir père et frère , et aussi de la royne Marguerite , mère dudict prince , qu' il craignoit , fut cause de le faire combatre tout à part luy , sans les attendre.
Regardez doncques combien durent ces anciennes parcialitéz et combien elles sont à craindre et les grans dommaiges qui en adviennent.
Dès ce que le roy Édouard eut gaigné ceste bataille , il tira au devant dudict prince de Galles ; et là y eut une très grosse bataille , car ledict prince avoit plus de gens que le roy Edouard.
Toutesfois ledict roy en eut la victoire ; et fut le prince de Galles tué sur le champ et plusieurs autres grandz seigneurs et très grand nombre de peuple , et le duc de Sombresset prins , lequel eut l' endemain la teste tranchée.
En unze jours gaigna le conte de Warvic tout le royaume d' Angleterre ; au moins le mist en son obeissance.
Le roy Edouard le conquist en vingt et un jours ; mais il y eut deux grosses et aspres batailles.
Ainsi voyez quelles sont les mutations d' Angleterre.
Ledict roy Edouard feït mourir beaucoup de peuple en plusieurs lieux , par especial de ceulx qui avoient fait les assemblées contre luy.
De tous les peuples du monde celluy d' Angleterre est le plus enclin à ces batailles.
Après ceste journée est demouré ledict roy Edouard pacifficque en Angleterre jusques à sa mort , mais non pas sans grand travail d' esperit et grandz pensées.
Icy laisse a parler des guerres d' Angleterre , et retourne à sa matière , et mesmement des poursuyttes qui se faisoient envers le duc de Bourgongne , pour avoir sa fille en mariage , sur quoy estoit fondée une des principalles occasions de ceste guerre , ainsi que avez veü par cy devant.
Je me veulx taire de plus vous advertir de ces faictz d' Angleterre jusques à ce qu' il viengne à propos en quelque autre lieu.
Le dernier endroit où je me suis teü de noz affaires de par deça a esté au departement que feït le duc de Bourgongne et devant Amyens et aussi du roy , qui , de son costé , se retira en Touraine et le duc de Guyenne , son frère , en Guyenne , lequel ne laissoit de continuer la poursuyte du mariage où il pretendoit avec la fille du duc de Bourgongne , comme j' ay dict cy devant.
Ledict duc de Bourgongne monstroit tousjours y vouloir entendre , mais jamais n' en eut le vouloir ; mais en vouloit entretenir chascun comme j' ay dict ; et puis luy souvenoit des termes que on luy avoit tenuz pour le contraindre à faire ce mariaige.
Et vouloit tousjours le conte de Sainct Paul , connestable de France , estre mediateur de ce marché ; d' autre costé , le duc de Bretaigne vouloit que ce fust par le sien.
Le roy estoit , d' autre part , pour le rompre très embesongné ; mais il n' en estoit point de besoing , pour deux raisons que j' ay dictes ailleurs , ny aussi ledict duc n' eust point voulu de si grant gendre , car il vouloit marchander de ce mariage par tout comme j' ay dict.
Et ainsi le roy se mectoit en peine pour neant ; mais il ne povoit sçavoir les pensées d' aultruy.
Et n' estoit point de merveilles , s' il en avoit crainte , car son frère eust esté bien grand si ce mariage eust esté faict , et , le duc de Bretaigne joinct avec eulx , l' estat du roy et de ses enfans eust esté en peril.
Et sur ces propres entrefaictes , alloient et venoient mainctz embassadeurs des ungs aux autres , tant secretz que publicques.
Ce n' est pas chose trop seüre de tant d' allées et venues d' ambassades , car bien souvent se y traictent de mauvaises choses.
Toutesfois il est necessité d' en envoyer et d' en recevoir.
Et pourroient demander ceulx qui liront cest article les remeddes que je vouldroye qu' on y donnast et que c' est chose impossible de y pourveoir.
Je sçay bien que assez en y a qui myeulx en sçauroient parler que moy , mais véez-cy que je feroye : Ceulx qui viennent des vrayz amyz et où il n' y a point de matière suspessonneuse , je seroye d' advis qu' on leur feïst bonne chière et eussent permission de veoir le prince assez souvent , selon la qualité dont seroit la personne dudict prince.
J' entendz qu' il soit saige et honneste , car , quant il est au contraire , le moins le monstrer est le meilleur.
Et , quant il le fault veoir , qu' il soit bien vestu et bien informé de ce qu' il doit dire et l' en retirer tost , car l' amitié qui est entre les princes ne dure point tousjours.
Si les ambassadeurs secretz et publicques viennent de par princes où la hayne soit telles comme je l' ay veüe continuelle entre tous ces seigneurs dont j' ay parlé cy devant , lesquelz j' ay congneüz et hantéz , en nul temps n' y a grand seüreté.
Selon mon advis , l' on les doit bien traicter et honorablement recueillir , comme envoyer au devant d' eulx , les faire bien loger et ordonner gens seürs et saiges pour les accompaigner , qui est chose honneste et seüre : car , par là , on scet ceulx qui vont vers eulx et garde - l' on les gens malcontens de leur aller porter nouvelles ; car en nulle maison tout n' est content.
Davantaige , je les vouldroye tost oyr et despescher , car ce me semble très mauvaise chose que de tenir ses ennemys chez soy.
De les faire festoier , deffroyer , faire presentz , cela n' est que honneste.
Encores me semble que , quant la guerre seroit jà commancée , si ne doit - l' on rompre nulle praticque ne ouverture que on face de paix , car on ne scet l' heure que on a affaire , mais les entretenir toutes et ouyr tous messaiges faisans les choses dessusdictez et faire faire bon guet quelz gens yroient parler à eulx , qui seroient envoyéz tant de jour que de nuyct , mais le plus secrettement que l' on peült.
Et pour ung messaige ou embassadeur qu' ilz m' envoyeroient , je leur en envoyeroie deux ; et , encores qu' ilz s' en ennuyassent , disans que on n' y renvoyast plus , si y vouldroys - je renvoyer quant j' en auroye opportunité et le moyen.
Car vous ne sçauriez envoyer espie si bonne ne si seüre ne qui eust si bien loy de veoir et d' entendre.
Et si voz gens sont deux ou troys , il n' est possible que on se sceüst si bien donner garde que l' ung ou l' autre n' ait quelques parolles , ou secrettement ou autrement , à quelcun : j' entendz tenans termes honnestes , comme on tient à embassadeurs.
Et est de croire que ung saige prince mect peine tousjours d' avoir quelque amy ou amys avec partie adverse et s' en garde comme il peult.
Car , en telz choses , on ne faict point comme on veult.
On pourra dire que vostre ennemy en sera plus orguilleux.
Il ne me chault.
Aussi sçauray - je plus de ses nouvelles.
Car , à la fin du compte , qui en aura le prouffit en aura l' honneur.
Et , combien que les autres pourroient faire le semblable chez moy , si ne laisserois - je point à envoyer , et à ceste fin entretiendroye toutes praticques sans en rompre nulle pour tousjours trouver matière.
Et puis les ungs ne sont pas tousjours si abilles que les autres ne si entenduz ny n' ont tant veü d' experiences de ces matières ny aussi n' ont tant de besoing ; et en ces cas icy les plus saiges le gaignent.
Je vous en veulx monstrer exemple cler.
Jamais ne se mena traicté entre les François et Angloys , que le sens des François et leur habilité ne se monstrast par dessus celle des Angloys.
Et ont les Angloys un mot commun , que autresfois m' ont dit , traictant avecques eulx , c' est que aux batailles qu' ilz ont eu avec les François , tousjours ou le plus souvent y ont eu gaing , mais en tous traictéz qu' ilz ont eu à conduyre avec eulx , qu' ilz y ont perte et dommaige.
Et seürement , ad ce qu' il m' a tousjours semblé , j' ay congneü gens en ce royaume aussi dignes de conduyre ung grant accord que nulz autres que j' aye congneüz en ce monde , et par especial de la nourriture de nostre roy : car en telles choses fault gens complaisans et qui passent toutes choses et toutes parolles pour venir à la fin de leur matière , et telz les vouloit - il , comme je diz.
J' ay esté ung peu long à parler de ces ambassadeurs et comment on y doit avoir l' oeil , mais ce n' a point esté sans cause , car j' ay veü faire tant de tromperies et de mauvaistiéz soubz telz couleurs , que je ne m' en suys peü taire ny passer à moins.
Tant fut demené le mariage dont j' ay parlé cy dessus dudict duc de Guyenne et de la fille du duc de Bourgongne , qu' il s' en feït quelque promesse de bouche , et encores quelque mot de lettres.
Mais autant en ay - je veü faire avecques le duc Nicolas de Calabre et de Lorraine , filz du duc Jehan de Calabre , dont a esté parlé cy devant ; semblablement avec le duc de Savoye Philbert , dernier mort ; et puis avec le duc Maximilian d' Aultriche , roy des Romains aujourduy et seul filz de l' empereur Federic.
C' estuy-là eut lettres escriptes de la main de la fille par commendement du père et ung dyamans.
Toutes ces promesses se feïrent en moins de troys ans de distance ; et suys bien seür que avecques nul n' eust accomply tant qu' il eust vescu , au moins de son consentement.
Mais ledict duc Maximilian , puis roy des Romains , s' est aidé de ceste promesse , comme je diray cy après.
Et ne compte pas ces choses pour donner charge à celuy ou ceulx dont je parle , mais seulement pour dire les choses comme les ay veü advenir.
Et aussi faiz mon compte que bestes ne simples gens ne s' amuseroient point à lire ces Memoires , mais princes ou gens de cour y trouveront de bons advertissemens à mon advis.
Tousjours en parlant de ce mariage se parloit d' entreprinses nouvelles contre le roy.
Et estoient avec le duc de Bourgongne le seigneur d' Urfé , Poncet de Rivières , et plusieurs autres petiz personnaiges , qui alloient et venoyent pour le duc de Guyenne ; et estoit l' abbé de Begar , puys evesque de Leon , pour le duc de Bretaigne et remonstroit audict duc de Bourgongne que le roy praticquoit les serviteurs audict duc de Guyenne et en vouloit retirer les ungs par amour , les autres par force.
Et jà avoit fait abbatre une place qui appartenoit à monsr d' Estissac , serviteur dudict duc de Guyenne , et plusieurs autres voyes de faict estoient jà commencées.
Et avoit le roy fortrait aucuns serviteurs de sa maison , par quoy concluoient qu' il vouloit recouvrer Guyenne , comme il avoit fait Normandie autresfois , après qu' il eut baillée en partaige comme avez ouy.
Le duc de Bourgongne envoyoit souvent devers le roy pour ces matières.
Le roy respondoit que c' estoit le duc de Guyenne , son frère , qui vouloit eslargir ses limites et qui commançoit toutes ces brigues et que au partaige de son frère ne vouloit point toucher.
Or voyez ung peu comme les affaires ou brouilliz de ce royaulme sont grandz ( ainsi qu' ilz se peuent bien appeller par aucun temps ) quant il est en discord et comme ilz sont pesans et mal aiséz à conduyre et loing de fin quant ilz sont commencéz : car , encores qu' ilz ne soyent au commencement que deux ou trois princes ou moindres personnaiges , avant que ceste feste ait duré deux ans tous les voysins y sont conviéz.
Toutesfois , quant les choses commencent , chascun en pense veoir la fin en peu de temps ; mais ilz sont bien à craindre , pour les raisons que vous verrez en continuant ce propoz.
A l' heure dont je parle , le duc de Guyenne ou ses gens et ceulx dudict duc de Bretaigne prioyent au duc de Bourgongne que en riens il ne se voulsist ayder les Angloys , qui estoyent ennemys du royaulme : car tout ce qu' ilz faisoient estoit pour le bien et soulagement dudict royaulme et que , quant luy seroit prest , qu' ilz estoient assez fors et qu' ilz avoyent de très grandes intelligences avecques plusieurs capitaines et autres.
Ung coup me trouvay present que le seigneur d' Urfé disoit ces parolles audict duc , luy priant faire dilligence de mectre sus son armée , et ledict duc m' appella à une fenestre et me dit :  « Vélà le seigneur d' Urfé qui me presse faire mon armée la plus grosse que je puis et me dit que nous ferons le grant bien du royaume.
Vous semble - il , que si je y entre avecques la compaignie que je y meneray , que je y feïsse guères de bien ? »  Je luy respondi en ryant qu' il me sembloit que non.
Et il me dist ces motz :  « J' ayme mieulx le bien du royaulme de France que monsr d' Urfé ne pense ; car , pour ung roy qu' il y a , je y en vouldroie six.
»  En ceste saison dont nous parlons , le roy Edouard d' Angleterre , qui cuydoit veritablement que ce mariage dont est parlé se deüst traicter ( et en estoit deceü ) , travailloit aussi bien que le roy nostre maistre fort envers ledict duc de Bourgongne pour le rompre , allegant que ledit roy nostre maistre n' avoit point de filz et que , s' il mouroit , le duc de Guyenne s' attendroit à la couronne ; et par ainsi , si ce mariage se faisoit , toute Angleterre seroit en grant peril d' estre destruicte , veü tant de seigneuries joinctes à la couronne.
Et prenoit merveilleusement ceste matière à cueur ledict roy Édouard , sans besoing qu' il en fust , et si faisoit tout le conseil d' Angleterre ; ne , pour excuse qu' en sceüst faire ledict duc de Bourgongne , les Angloys ne l' en vouloient croyre.
Le duc de Bourgongne vouloit - nonobstant les requestes que faisoient les ducz de Guyenne et de Bretaigne qu' il n' appellast nulz estrangiers - que neantmoins le roy d' Angleterre feïst la guerre par quelque bout , et il eust faict voulentiers semblant de n' en sçavoir riens et de ne s' en empescher point.
Jamais les Angloys ne l' eussent fait.
Plustost eussent aidé au roy pour ceste heure là , tant craignoyent que ceste maison de Bourgongne ne se joignist à la couronne de France par ce mariage.
Vous voyez selon mon propoz tous ces seigneurs icy bien empeschéz ; et avoient de tous costéz tant de saiges gens et qui veoient de si loing que leur vie n' estoit point suffisante à veoir la moytié des choses qu' ilz preveoient.
Et bien y parut , car tous sont finéz en ce travail et misère , en bien peu d' espace les ungs après les autres.
Chascun a eu grant joye de la mort de son compaignon quant le cas est advenu , comme chose très désirée , et puis tost sont alléz après et ont laissé leurs successeurs bien empeschéz , sauf nostre roy qui règne de present , lequel a trouvé son royaulme en paix avecques tous les voisins et subgectz.
Et luy avoit son père faict myeulx que jamais n' avoit voulu ou sceü faire pour luy ; car de mon temps ne le veïz sans guerre , sauf bien peu de temps avant son trespas.
En ce temps dont je parle estoit le duc de Guyenne ung peu malade , les ungs disoient en grant danger de mort , les autres disoient que ce n' estoit riens.
Ses gens pressoient le duc de Bourgongne de se mectre aux champs , car la saison y estoit propice.
Ilz disoient que le roy avoit armée aux champs et estoient ses gens devant Sainct Jehan d' Angely ou Xainctes ou ès environs.
Tant feïrent que le duc de Bourgongne tira à Arras , et là s' amassoit l' armée , et puis passoit oultre vers Peronne , Roye et Mondidier.
Et estoit l' armée très puissante et plus belle qu' il n' avoit jamais eu , car il avoit douze cens lances d' ordonnance , qui avoient trois archiers pour homme d' armes , et le tout bien en point et bien montéz , car il y avoit en chascune compaignie dix hommes d' armes advantaigeux , sans le lieutenant et ceulx qui portoient les enseignes ; les nobles de ses pays très bien en point , car ilz estoient bien payéz et conduictz par notables chevaliers et escuyers et estoient ses pays fort riches en ce temps.
De la mort du duc de Guyenne , seul frère du roy , et des choses qui s' en ensuyvirent.
Comme ledict duc estoit prest à partir d' Arras , luy survint deux nouvelles.
L' une fut que le duc Nicolas de Calabre et de Lorraine , heritier de la maison d' Anjou , filz du duc Jehan de Calabre , vint là devers luy , touchant le mariaige de ceste fille.
Et le recuellit ledict duc très bien et luy donna bonne esperance de la conclusion.
Lendemain , qui fut le quinziesme de may , l' an mil quatre cens LXXII , comme il me semble , vindrent lettres de Simon de Quingy , lequel estoit devers le roy embassadeur pour ledit duc de Bourgongne , contenans comme ledict duc de Guyenne estoit trespassé et que jà le roy avoit prins une grand partie de ses places.
Incontinent en vindrent messaiges de divers lieux et parloient de ceste mort differamment.
Ledit duc , desesperé de ceste mort et enhorté par aucuns dolens de ladicte mort , escripvit lettres à plusieurs villes à la charge du roy , à quoy prouffita peu , car riens ne s' en meüt.
Mais croy bien que , si le duc de Guyenne ne fust mort , que le roy eust eu beaucoup d' affaires , car les Bretons estoient prestz et avoyent dedans le royaume des intelligences plus que jamais n' avoient eu , lesquelles faillirent toutes à cause de ceste mort.
Sur ce courroux , se mist aux champs ledict duc et print son chemin vers Nesle en Vermandoys et commança exploict de guerre ort et mauvais , et dont il n' avoit jamais usé : c' estoit de faire mectre les feux partout où il arrivoit.
Son avantgarde alla mectre le siège devant ledict Nesle , qui guères ne valloit ; et y avoit ung nombre de francz archiers.
Ledict duc demoura logé à trois lieues près de là.
Ceulx de dedans tuèrent ung herault en les allant sommer.
Leur capitaine saillit dehors à seürté pour cuyder composer.
Il ne peüt accorder et , comme il rentra dedans la place , il estoit trève à cause de sa saillie , et estoient ceulx de dedans tout à descouvert sur la muraille sans que on leur tirast.
Toutesfoiz ilz tuèrent encores deux hommes.
Pour ceste cause fut la trefve desdicte et manda à madame de Nesle , qui estoit dedans , qu' elle saillist et ses serviteurs domesticques avec ses biens.
Ainsi le fist ; et incontinent fut la place assaillie et prinse et la pluspart tuéz.
Ceulx qui furent prins vifz furent penduz , sauf aucuns que les gens d' armes laissèrent courre par pitié ; ung nombre assez grand eurent les poings couppéz.
Il me desplaist à dire ceste cruaulté ; mais j' estoye sur le lieu et en fault dire quelque chose.
Il fault dire que ledict duc de Bourgongne estoit passionné de faire si cruel acte ou que grand cause le mouvoit.
Il en alleguoit deux : l' une , il parloit , après autruy , estrangement de ceste mort du duc de Guyenne ; oultre , avoit ung autre desplaisir , que vous avez peü entendre : c' est qu' il avoit ung merveilleux despit d' avoir perdu Amyens et Sainct Quentin , dont avez ouy parler.
Et à ceste heure , en faisant ceste armée dont j' ay parlé , vindrent deux ou trois fois devers luy le seigneur de Craon et le chancellier de France , appellé messire Pierre Doriolle , et , avant cest exploict et ceste mort , secrettement se traicta entre eulx paix final , qui jamais ne s' estoit peü trouver , pour ce que ledict duc vouloit ravoir ces deux villes dessus nommées et le roy ne les vouloit rendre.
Or maintenant se y accorda , voyant cest appareil et esperant venir aux fins que vous entendrez.
Les condicions de ceste paix estoient que le roy rendroit audict duc Amyens et Sainct Quentin , dont estoit question , et luy habandonneroit les contes de Nevers et de Sainct Pol , connestable de France , et toutes leurs terres , pour en faire à son plaisir et les prendre comme siennes , s' il povoit ; et ledict duc luy habandonnoit semblablement les ducz de Bretaigne et de Guyenne et leurs seigneuries pour faire ce qu' il pourroit.
Ceste paix jura le duc de Bourgongne , et estoye present ; et aussi la jurèrent le seigneur de Craon et le chancellier de France pour le roy , lesquelz partirent d' avec ledict duc et luy conseillèrent ne rompre point son armée , mais l' avancer , affin que le roy leur maistre fust plus enclin de bailler promptement la possession des deux places dessus nommées.
Et emmenèrent avec eulx ledict Symon de Quingy , pour veoir jurer le roy et confermer ce que avoient faict ses embassadeurs.
La chose se delaya aucuns jours ; et cependant survint la mort dessusdicte.
Et , pour ce , renvoya le roy ledict Symon avecques très maigres parolles , sans riens vouloir jurer , dont ledict duc se tint fort mocqué et mesprisé et en eut très grant despit.
Les gens dudict duc , en faisant la guerre , tant pour ceste cause que autres que povez assez avoir entendues , disoient parolles villaines et increables du roy , et ceulx du roy ne faignoyent de guères.
Il pourra sembler ou temps advenir à ceulx qui verront cecy que en ces deux princes n' y eut pas grand foy ou que je parle mal d' eulx.
De l' ung ne de l' autre ne vouldroye mal parler , et à nostre roy suys tenu , comme chascun sçait.
Mais , pour continuer ce que vous , monsr l' arcevesque de Vienne , m' avez requis , est force que je die partie de ce que je sçay , en quelque sorte qu' il soit advenu ; mais quant on pensera aux autres princes , on trouvera ceulx-cy grans et notables et le nostre très saige , lequel a laissé son royaulme accreü et en paix avecques tous ses ennemys.
Or voyons donc lequel de ces deux seigneurs vouloit tromper son compaignon , affin que si , pour le temps advenir , cecy tumboyt entre les mains de quelque jeune prince qui eust à conduyre choses semblables , il eust myeulx congnoissance pour l' avoir veü et se garder d' estre trompé.
Car , combien que les ennemys ny les princes ne soyent point tousjours semblables , encores que les matières le fussent , si faict - il bon estre informé des choses passées.
Pour en declairer mon advis , je cuide estre certain que ces deux princes icy y alloient tous deux en intention de tromper chascun son compaignon et que leurs fins estoient assez semblables , comme vous orrez.
Tous deux avoient leur armée preste et aux champs.
Le roy avoit jà prins plusieurs places et , en traictant ceste paix , pressoit fort son frère.
Jà estoient venuz devers le roy le seigneur de Curton , Patrix Foucard et plusieurs autres et avoient laissé ledict duc de Guyenne et estoit l' armée du roy ès environs de la Rochelle et avoit grant intelligence dedans , et marchandoient fort ceulx de la ville , tant pour ce bruyt de paix que pour la maladie que avoit ce duc.
Et cuyde l' intention du roy telle que , s' il eut achevé son emprinse ou près de là ou que son frère vint à mourir , qu' il ne jureroit point ceste paix ; mais aussi , s' il trouvoit forte partie , il la jureroit et excecuteroit ses promesses pour se oster de peril.
Et compassa fort bien son temps et faisoit une merveilleuse diligence ; et avez bien entendu comme il dissimula à ce Symon de Quingy bien l' espace de huict jours , et que cependant advint ceste mort.
Or sçavoit - il bien que ledict duc desiroit tant la possession de ces deux villes qu' il ne l' oseroit courrousser et qu' il luy feroit couler doulcement quinze ou vingt jours , comme il fit , et que cependant il verroit quel il y feroit.
Puisque nous avons parlé du roy et des moyens qu' il avoit en pensée pour tromper le duc de Bourgongne , fault parler quelle estoit la pensée dudict duc envers le roy et ce qu' il lui gardoit , si la mort dessusdicte ne fust advenue.
Symon de Quingy avoit commission de luy , et à la requeste du roy , d' aller en Bretaigne , après qu' il auroit veü jurer la paix et receü les lettres de confirmation de ce que les embassadeurs du roy avoient fait et signifier au duc de Bretaigne le contenu de ladicte paix et aussi aux embassadeurs dudict duc de Guyenne , qui estoient là pour en advertir leur maistre , lequel estoit à Bordeaulx ; et le vouloit le roy ainsi pour le plus gros espoventement faire aux Bretons de se veoir ainsi habandonnéz de celuy où estoit leur principalle esperance.
En la compaignie dudict Symon de Quingy y avoit ung chevaucheur d' escuyerie dudict duc , qui avoit nom Henry , et natif de Paris , saige compaignon et bien entendu , lequel avoit une lettre de creance adressant audict Symon , escripte de la main dudict duc.
Mais il avoit commission de ne la bailler point audict Symon , jusques il fust departy d' avec le roy et arrivé à Nantes devers le duc ; et à l' heure luy devoit bailler ladicte lettre et dire sa creance , qui estoit qu' il deüst dire au duc qu' il n' eust nulle doubte ne craincte que son maistre habandonnast le duc de Guyenne ne luy , mais les secourroit du corps et des biens et que ce qu' il avoit faict , c' estoit pour recouvrer ces deux villes , Amyens et Sainct Quentin , que le roy lui avoit ostées en temps de paix et contre sa promesse.
Et luy devoit dire aussi comme ledict duc , son maistre , envoyeroit de notables embassadeurs devers le roy dès qu' il seroit saisy de ce qu' il demandoit , ce qu' il eust faict sans dificulté , pour luy supplier se vouloir departir de la guerre et entreprinse qu' il avoit contre ces deux ducz et ne se vouloir arrester aux sermens qu' il avoit faictz : car il n' estoit deliberé de les tenir , non plus qu' il luy avoit tenu le traicté fait devant Paris , que on appelle le traicté de Conflans , ne celuy qu' il jura à Peronne , que longtemps après il avoit conferméz ; et qu' il savoit bien qu' il avoit pris ces deux villes contre sa foy et en temps de paix : par quoy devoit avoir pacience , que en semblable façon il les eust recouvertes.
Et , en tant que touchoit les contes de Nevers et de Sainct Pol , connestable de France , que le roy luy avoit habandonnéz , il declaroit que nonobstant qu' il les haýst et en eust bien cause , si vouloit - il remectre ceste injure et les laisser en leur entier , suppliant au roy qu' il voulsist faire le semblable de ces deux ducz que ledict duc de Bourgongne luy avoit habandonnéz , et qu' il luy pleüst que chascun vesquist en paix et en seüreté et en la manière qu' il avoit esté promis à Conflans , où tous estoient assembléz , en luy declarant que , en ce cas qu' il ne voulsist ainsi le faire , qu' il secourroit ses alliéz.
Et devoit jà estre logé en champ à l' heure qu' il manderoit ces parolles.
Or autrement en advint.
Ainsi l' homme propose et Dieu dispose : car la mort , qui depart toutes choses et change toutes conclusions , en feït venir autre ouvraige , comme avez entendu et entendrez.
Car le roy ne bailla point ces deux villes et si eut la duché de Guyenne par la mort de son frère , comme la raison estoit.
Comment le duc de Bourgongne mist le siège devant Beauvais.
Pour retourner à la guerre dont cy devant ay parlé et comme cruellement furent traictéz ung tas de povres francs archiers qui avoient esté prins dedans Nesle , au partir de là alla loger ledict duc devant Roye , où il y avoit quinze cens francz archiers dedans et ung nombre d' hommes d' armes de arrière-ban.
Si belle armée n' eut jamais ledict duc de Bourgongne.
Le lendemain qu' il fut arrivé , commencèrent à avoir paour ces francz archiers.
Plusieurs s' en gectèrent par les murailles et se vindrent rendre à luy.
L' endemain composèrent et laissairent chevaulx et harnois , sauf que les hommes d' armes emmenèrent ung courtault chascun.
Le duc laissa gens en la ville et voulut faire desemparer Montdidier.
Mais , pour l' affection qu' il veït que ce peuple de ces chatellenies luy portoit , il la feïst reparer et y laissa gens.
Partant de là , feïst compte tirer en Normandie.
Mais , passant près de Beauvais , alla courre , monsr des Cordes devant , lequel menoit l' avant-garde.
D' entrée , ilz prindrent le faulxbourg qui est devant l' evesché ; et le print ung Bourguignon très avaricieux , appellé messire Jacques de Mommartin , qui avoit cens lances et trois cens archiers de l' ordonnance dudict duc.
Monsr des Cordes assaillit d' un autre costé ; mais ses eschelles estoient courtes et n' en avoit guères.
Il avoit deux canons , qui tirèrent au travers de la porte deux coups seulement et y feïrent ung grant trou ; et , s' il eust eu pierres pour continuer , il y fust entré sans doubte ; mais il n' estoit point venu fourny pour tel exploit , pour quoy estoit mal pourveü.
Dedans n' y avoit que ceulx de la ville au commencement , sauf Loyset de Balligny , qui avoit quelque peu de gens d' arrière-ban et estoit capitaine de la ville.
Nonobstant cela , ne povoit saulver ladicte ville.
Mais Dieu voulut qu' elle ne se perdist pas ainsi et en monstra grans enseignes.
Car ceulx de monsr des Cordes combattoient main à main par le trou qui avoit esté faict en la porte.
Et sur cela manda au duc de Bourgongne par plusieurs messaigiers qu' il vint et qu' il povoit estre seür que la ville estoit sienne.
Ce temps pendant que ledict duc mist à venir , quelquung de ceulx du dedans se advisa et apporta des fagotz alluméz pour gecter au visaige de ceulx qui se efforçoient de rompre la porte.
Tant y en misrent que le feu se print au portal et qu' il faillut que les assaillans se retirassent jusques après que ce feu fust estainct.
Ledict duc arriva , qui semblablement tenoit la ville pour prinse , mais que ce feu fust estaint , lequel estoit très grant , car tout le portal estoit en feu.
Et quant ledict duc eust voulu loger une partye de l' armée du costé de Paris , la ville n' eust sceü eschapper de ses mains , car nul n' y eust peü entrer.
Mais Dieu vouloit qu' il feïst doubte où il n' y en avoit point : car pour ung petit ruysseau qui estoit à passer il feïst ceste dificulté.
Et depuis qu' il y eut largement gens d' armes dedans , il le voulut faire , qui eust esté mectre tout son ost en peril ; et à grant peine l' on peüt - l' en desmouvoir.
Et fut le xxviie jour de juing , l' an mil quatre cens LXXII.
Ce feu dont je parle dura tout ce jour , et y entrèrent vers le soir dix lances d' ordonnance seullement , comme m' a esté dit , car je estoys encores avec le duc de Bourgongne ; mais ilz ne feürent point veüz , pour ce que chascun estoit empesché à se loger , et aussi n' y avoit nul de ce costé.
A l' aube du jour commença l' artillerie dudict duc à approcher ; et , tost après , veïsmes entrer gens largement , au moins environ deux cens hommes d' armes , et croy que , s' ilz ne fussent venuz , que la ville eust mis peu à composer ; mais , en la colle où estoit le duc de Bourgongne , comme avez peü entendre dessus , il desiroit la prendre d' assault ; et sans doubte il l' eust bruslée , si ainsi fust advenu , qui eust esté très grant dommaige ; et me semble qu' elle fut preservée par vray miracle , et non autrement.
Depuis que ces gens y furent entréz , l' artillerie dudict duc tira continuellement , l' espace de quinze jours ou environ.
Et fut la place aussi bien battue que jamais place fut , jusques en l' estat d' assaillir.
Toutesfois aux fosséz y avoit de l' eau et faillut faire deux pontz de l' ung costé de la porte bruslée , et de l' autre costé de ladicte porte on povoit joindre jusques ès murs sans dangier , sauf d' une seule canonnière , que on ne sceüt battre , pour ce qu' elle estoit fort basse.
C' est bien grant peril et grant follie d' assaillir si grans gens ; et encores par dessus tout y estoit le connestable , commme je croy ( ou logé près de la ville , je ne sçay lequel ) le mareschal Joachin , le mareschal de Loheac , monsr de Cursol , Guillaume de Vallée , Mery de Coé , Sallezart , Thevenot de Vignolles , tous ayant cent lances pour le moins , hommes d' armes de l' ordonnance et largement gens de pied et beaucoup gens de bien qui se trouvèrent avecques ces cappitaines.
Toutesfois delibera ledict duc donner l' assault : mais ce fut tout seul , car nul ne se trouvoit de ceste oppinion que luy.
Et le soir , quant il se coucha sur son lit de camp , vestu , comme il avoit accoustumé , ou peu s' en failloit , demanda à aucuns s' il leur sembloit qu' ilz attendissent l' assault.
Il luy fut respondu que ouy , veü le grant nombre de gens qui y estoit , et , n' eussent - ilz devant eux que une haye , qu' ilz estoient encores suffisans pour la deffendre.
Il le print en mocquerie et dist :  « Vous n' y trouverez demain personne.
»  A l' aube du jour fut l' assault très bien assailly et très hardiement et encores myeulx defendu.
Grand nombre de gens passèrent par dessus ce pont et y fut estouffé monsr d' Espiriz , ung vieil chevalier de Bourgongne qui fut le plus homme de bien qui y mourut.
De l' autre costé , y en eut qui montèrent jusques sur le mur , mais tous ne revindrent pas.
Ils combattirent main à main , longuement , et fut l' assault assez long.
Autres bandes estoient ordonnées pour assaillir après les premiers ; mais , voyant qu' ilz perdoyent leur temps , ledict duc les fist retirer.
De dedans ne saillirent point.
Aussi ilz povoient veoir largement gens prestz à les recueillir , s' ilz fussent sailliz.
A cest assault mourut environ six vingtz hommes.
Le plus grant fut monsr d' Espiryz.
Aucuns en cuydoient beaucoup plus.
Il y eut bien mil hommes blesséz.
La nuyt d' après feïrent ceulx de dedans une saillie , mais ilz estoient peu gens , et la pluspart estoient à cheval , qui se meïsdrent par le cordaige des pavillons.
Ilz ne feïrent riens de leur proffit et perdirent deux ou trois gentilz hommes.
Ilz blessèrent ung bien fort homme de bien , appellé messire Jacques d' Orson , maistre de l' artillerie dudict duc , qui peu de jours après y mourut.
Sept ou huict jours après cest assault , voulut ledict duc aller loger à la porte vers Paris et departir son ost en deux.
Il ne trouva nul de ceste oppinion , veü les gens qui estoient dedans.
C' estoit au commencement qu' il le devoit faire : car à ceste heure n' en estoit pas temps.
Voyant qu' il n' y avoit autre remedde , il se leva et en bel ordre.
Il s' attendoit bien que ceulx de dedans saillissent asprement et par ce moyen leur porter dommaige.
Toutesfois ilz ne saillirent point.
Il print de là son chemin en Normandie , pour ce qu' il avoit promis au duc de Bretaigne aller jusques devant Rouen , lequel pareillement avoit promis de se y trouver ; mais il changea propoz , voyant que ledict duc de Guyenne estoit mort , et ne bougea de son pays.
Ledict duc de Bourgongne vint devant Heu , qui luy fut rendue , et Sainct Vallery ; et feït mectre les feux par tout ce quartier jusques aux portes de Dieppe.
Il print le Neuf Chastel et le fist brusler et tout le pays de Caux et la pluspart jusques aux portes de Rouen et tira en personne jusques devant ladicte ville.
Il perdoit souvent de ses fourraigeurs et en endura son ost très grant fain.
Puis se retira , pour l' yver qui estoit venu.
Dès ce qu' il eut le dos tourné , ceulx du roy reprindrent Heu et Sainct Valery , et eurent pour prisonniers sept ou huit de ceulx qui estoient dedans par les compositions.
Paix du roi avec le duc de Bretagne et négociations avec le comte de Saint-Pol.
1.
Icy parle l' acteur comme en ce temps il vint au service du roy.
Aussi parle comment paix fut faicte avec le duc de Bretaigne par le moyen de monseigneur de Lescun , Oudet de Ydie , qui depuis fut conte de Comminges.
-  Environ ce temps , je vins au service du roy ( et fut l' an mil IIIIc LXXII ) , lequel avoit recueilly des serviteurs de son frère le duc de Guyenne la plus grant part.
Et estoit au pont de Sée , où il s' estoit tiré contre le duc de Bretaigne et luy faisoit la guerre.
Et là vindrent devers luy aucuns embassadeurs de BrEtaigne , et aussi y en alloit des siens.
Entre les autres y veint Philippes des Essars , serviteur du duc , et Guillaume de Souplenville , serviteur de monsr de Lescun , lequel seigneur de Lescun s' estoit retiré en Bretaigne quant il veït son maistre , le duc de Guyenne , près de la mort.
Et partit de Bordeaulx par mer , craingnant de tumber soubz la main du roy : par quoy partit de bonne heure.
Il emmena quant et luy le confesseur du duc de Guyenne et ung escuyer d' escuyrie ausquelz on imputoit la mort dudict duc de Guyenne , lesquelz ont esté prisonniers en Bretaigne par longues années.
Ung peu durèrent ces allées et venues de Bretaigne ; et à la fin se delibera le roy d' avoir paix de ce costé et de tant donner audict seigneur de Lescun qu' il le retireroit son serviteur et luy osteroit l' envye de luy pourchasser mal , pour autant qu' il n' y avoit ne sens ne vertu en Bretaigne que ce qui procedoit de luy et que ung si puissant duc manyé par tel homme estoit de craindre et , mais qu' il eust faict avecques luy , les Bretons tascheroient à vivre en paix.
Et , à la vérité , la généralité du pays ne quiert jamais autre chose.
Tousjours en y a en ce royaume de bien traictéz et honnoréz , et y ont bien servy le temps passé.
Aussi je trouve le traicté que nostre roy feït très saige , combien que aucuns le blasmoyent , qui ne consideroient point si avant que luy.
Il eut bon jugement de la personne dudit de Lescun , disant qu' il ne veoit nul peril de luy mectre entre les mains ce qu' il y mist et l' estimoit homme d' honneur , pour ce que jamais , durant ces divisions passées , il n' avoit voulu avoir intelligence avec les Angloys ne consentir que place de Normandie leur fust baillée : qui fut cause de tout le bien qu' il eut , car cela ne tint que à luy seul.
Pour toutes ces raisons , il dist audict de Souplenville qu' il mist par escript tout ce que ledict seigneur de Lescun , son maistre , demanderoit tant pour le duc que pour luy : ce qu' il fist , et tout accorda nostre roy.
Et furent ses demandes : quatre vingtz mil francz de pension pour le duc ; pour son maistre , six mil francz de pension , le gouvernement de Guyenne , les deux seneschaussées des Lannes et de Bordeloys , la capitainerie de l' ung des chasteaulx de Bordeaulx , la cappitainerie de Blaye , des deux chasteaulx de Bayonne , de Dax et de Sainct Sever et vingt quatre mil escuz contant et l' ordre du roy et le conté de Comminges.
Tout fut accordé et accomply , sauf que de la pension du duc ne se payoit que la moytié et dura deux ans.
Davantaige , donna le roy audict Souplenville six mil escuz : j' entendz cest argent contant , tant de luy que de son maistre , payé en quatre années ; et ledict de Souplenville eut douze cens francz de pension , maire de Bayonne , bailly de Montargis , d' autres petitz estatz en Guyenne.
Le tout dura à son maistre et à luy jusques au trespas dudict roy.
Philippe des Essars fut bailly de Meaulx , maistre des eaux et des forestz de la France , douze cens francz de pension et quatre mil escuz.
Depuis ce temps jusques au trespas dudict roy nostre maistre leur ont duré ces estatz ; et aussi monsr de Comminges luy est demouré bon et loyal serviteur.
Appaisé que eut le roy ce bout de Bretaigne , tost après tira vers la Picardie.
Tousjours avoyent de coustume le roy et le duc de Bourgongne , dès que l' yver venoit , de faire trève pour six moys ou pour ung an ou plus.
Ainsi , en ensuyvant leur coustume , en feïrent une , et la vint faire le chancellier de Bourgongne et autres en sa compaignie.
Là fut monstrée la paix finalle que le roy avoit avecques le duc de Bretaigne , par laquelle ledict duc renonçoyt à l' alyance qu' il avoit faicte avecques les Angloys et duc de Bourgongne ; et , pour ce , vouloit le roy que les embassadeurs du duc de Bourgongne ne le nommassent point au nombre de leurs alliéz.
A quoy ne voulurent entendre , et disoient qu' il estoit à son choix de se declairer de la part du roy ou du leur dedans le temps accoustumé.
Et disoyent que autresfois les avoit ledict duc de Bretaigne habandonnéz par lectre , mais que pourtant ne s' estoit point departy de leur compaignie et amytié.
Ilz tenoyent ledict duc de Bretaigne pour prince manyé par autre sens que par le sien , mais qu' il se revenoit tousjours à la fin à ce qui luy estoit plus necessaire.
Et fut l' an LXXIII.
2.
Icy commencent les moyens et premières ouvertures faictes entre le roy et le duc de Bourgongne pour deffaire monsr de Sainct Pol , connestable de France.
-  En menant ce traicté , l' on murmuroit des deux costéz contre le conte de Sainct Pol , connestable de France ; et l' avoit le roy prins en grant hayne et les plus prochains de luy semblablement.
Le duc de Bourgongne le hayoit encores plus ; et avoit myeulx cause : car je suys informé à la verité des raisons des deux costéz ; et n' avoit point oublyé ledict duc que ledict connestable avoit esté occasion de la prinse d' Amyens et Sainct Quentin et luy sembloit qu' il estoit cause et vraye nourrice de ceste guerre qui estoit entre le roy et luy : car en temps de trèves , luy tenoit les meilleures parolles du monde , mais , dès que le debat commançoit , il luy estoit ennemy cappital.
Et l' avoit voulu contraindre à marier sa fille comme avez veü devant.
Encores y avoit une autre picque , car , durant que ledict duc estoit devant Amyens , ledict connestable feït une course en Haynault ; et , entre les autres exploictz qu' il feït , il brusla ung chasteau nommé Seure , qui estoit à ung chevallier appellé messire Baudouyn de Launoy.
Pour le temps de lors , on n' avoit accoustumé de mectre feu ny d' ung costé ne d' autre ; et print ledict duc son occasion sur cela des feux qu' il mectoit et qu' il avoit mys en ceste saison.
Ainsi se commença à practicquer la manière de deffaire ledict connestable.
Et du costé du roy en furent ouvertes quelques parolles par gens qui s' adressoient à ceulx qui estoient ennemys dudict connestable , estans au service dudict duc.
Et n' avoit point moins de suspicion sur ledict connestable que ledict duc , et chascun le disoit occasion de la guerre.
Et se conmencèrent à descouvrir toutes parolles et tous traictéz meüz par luy tant d' ung costé que d' autre et mectre avant sa destruction.
Quelcun pourra demander cy après si le roy ne l' eust sceü faire seul : à quoy je respondz que non ; car il estoit justement assiz entre le roy et ledict duc.
Il tenoit Sainct Quentin en Vermandoys , grosse ville et forte.
Il avoit Ham et Bouhan et autres très fortes places siennes , toutes près dudict Sainct Quentin , et y povoit mectre gens à toute heure de tel party qu' il luy plaisoit.
Il avoit du roy quatre cens hommes d' armes bien payéz , dont luy mesmes estoit commissaire et en faisoit la monstre , sur quoy il povoit practicquer grant argent : car il ne tenoit point le nombre.
Oultre , il avoit , d' estat ordinaire , bien quarante et cinq mil francz , et si prenoit ung escu pour pippe de vin qui passoit parmy ses limites pour aller en Flandres ou en Henault et si avoit de très grandes seigneuries siennes et grandes intelligences au royaume de France et aussi au pays dudict duc , où il estoit fort apparenté.
Toute ceste année que dura ceste trève , s' entretenoit ceste marchandise et s' adressoient ceulx du roy à ung chevallier dudict duc appellé monsr de Humbercourt , dont ailleurs avez ouy parler en ce livre , lequel de tout temps hayoit très fort ledict connestable , et la hayne estoit renouvellée n' y avoit guères , car ledict connestable , à une assemblée qui s' estoit tenue à Roye , où ledict connestable et autres estoient pour le roy , le chancellier de Bourgongne , le seigneur de Humbercourt et autres pour ledict duc , en parlant de leurs matières ensemble , le connestable desmentit très villainement ledict seigneur de Humbercourt par deux foiz.
A quoy ne feït aultre responce sinon que , s' il enduroit ceste injure , il ne attribuast point cest honneur à luy , mais au roy , à la seürté duquel il estoit venu là pour embassader , et aussi à son maistre , de qui il representoit la personne , et qu' il luy en feroit le rapport.
Ceste seulle villanie et oultraige bien tost dicte cousta depuis la vie audict connestable et ses biens perduz , comme vous verrez.
Et , pour ce , ceulx qui sont aux grandz auctoritéz et les princes doyvent beaucoup craindre à faire ne dire telz oultraiges et regarder à qui ilz les dient.
Car , de tant qu' ilz sont plus grandz , portent les oultraiges plus grant desplaisir et dueil ; car il leur semble qu' ilz en seront plus nottéz pour la grandeur et auctorité du personnaige qui les oultraige et , s' il est leur maistre ou leur seigneur , ilz en sont desesperéz d' avoir honneur ne bien de luy.
Et plus de gens servent pour l' esperance des biens advenir que pour les biens qu' ilz ont jà receüz.
Pour revenir à mon propoz , on s' adressoit tousjours audict seigneur de Humbercourt et audict chancellier , pour ce qu' il avoit eu quelque part à celles parolles dictes à Roye et aussi il estoit fort amy dudict seigneur de Humbercourt.
Et tant se demena ceste matière que on tint une journée à Bouvynes , qui est près de Namur , sur ce propoz.
Et y estoient pour le roy le seigneur de Courton , gouverneur de Lymosin , et maistre Jehan Hebert , puis evesque d' Evreux ; et pour ledict duc y estoient le chancellier dont je parle et ledit seigneur de Humbercourt.
Et fut l' an mil quatre cens LXXIIII.
Ledict connestable fut adverty que l' on y marchandoit à ses despens et feït de grandes diligences d' envoyer vers ces deux princes.
A chascun donnoit à congnoistre qu' il entendoit le tout ; et fist tant pour ceste foiz qu' il mist le roy en suspicion que ledict duc le vouloit tromper et tirer ledict connestable des siens.
Et , pour ce , à grant diligence envoya le roy devers ses embassadeurs estans à Bouvynes , leur mandant ne conclure riens contre ledict connestable pour des raisons qu' il leur disoit , mais qu' ilz allongeassent la trève selon leur instruction , qui fut d' ung an ou de six moys , je ne sçay lequel.
Comme le messaige arriva , il trouva que tout estoit jà conclud et les séelléz bailléz dès le soir devant ; mais les embassadeurs s' entendoient si bien et estoient si bons amys qu' ilz rendirent les seelléz , lesquelz contenoyent que ledict connestable estoit , pour les raisons qu' ilz disoyent , declairé ennemy et criminel envers tous les deux princes et promectoient et juroient l' ung à l' autre que le premier des deux qui luy pourroit mettre la main dessus le feroit mourir dedans huict jours après ou le bailleroit à son compaignon pour en faire à son plaisir ou , à son de trompe , il seroit declairé ennemy des deux parties et tous ceulx qui le serviroient ne porteroient faveur ne ayde.
Et davantaige promectoit le roy bailler audict duc la ville de Sainct Quentin , dont assez a esté parlé , et luy donnoit tout l' argent et autres meubles dudict connestable qui se pourroient trouver dedans le royaume avecques toutes seigneuries tenues dudict duc.
Et entre les autres luy donna Han et Bohan , qui sont places très fortes ; et à ung jour nommé devoyent le roy et ledict duc avoir leurs gens d' armes devant Han et assiéger ledict connestable.
Toutesfois , pour les raisons que je vous ay dictes , fut rompue toute ceste conclusion et entreprins ung jour et lieu où ledict connestable se devoit trouver pour povoir parler au roy en bonne seürté , car il doubtoit de sa personne comme celuy qui sçavoit toute la conclusion qui avoit esté prinse à Bouvynes.
Le lieu fut à trois lieues de Noyon , tirant vers la Fère , sur une petite rivière ; et avoyent , du costé dudict connestable , relevé les guéz.
Sur une chaussée qui y estoit fut faicte une forte barrière.
Ledict connestable y estoit le premier et avoit avecques luy tous ses gens d' armes , ou peu s' en failloit - car il y avoit troys cens hommes d' armes passéz - et luy avoit sa cuyrasse soubz une robbe dessaincte.
Avecques le roy y avoit bien six cens hommes d' armes , et entre les autres y estoit monsr de Dampmartin , grant maistre d' hostel de France , lequel estoit ennemy capital dudict connestable.
Le roy m' envoya devant faire excuse audict connestable de quoy il l' avoit tant faict attendre.
Tantost après il vint , et parlèrent ensemble et estoient cinq ou six presens de ceulx du roy et des siens aussi.
Ledict connestable s' excusa de quoy il estoit venu en armes , disant l' avoir faict pour craincte dudict conte de Dampmartin.
Il fut dict , en effect , que toutes choses passées seroient oubliées et que jamais ne s' en parleroit.
Et passa ledict connestable du costé du roy ; et fut faict l' appointement dudict conte de Dampmartin et de luy ; et vint au giste avecques le roy à Noyon , et puis le lendemain s' en retourna à Sainct Quentin , bien reconcilié comme il disoit.
Quant le roy eut bien pensé et ouy le murmure des gens , il luy sembla avoir esté follie d' aller parler à son serviteur et l' avoir ainsi trouvé une barrière fermée au devant de luy et accompaigné de gens d' armes , tous ses subjectz et payéz à ses despens.
Et si la hayne y avoit esté par avant grande , elle estoit encores plus ; et , du costé dudict connestable , le cueur ne luy estoit point apetissé.
Réflexions sur l' aventure du comte de Saint-Pol et les procédés de Louis XI A bien prendre le faict du roy , il luy procedoit de grant sens ce qu' il en fit , car je croy que ledict connestable eust esté receü du duc de Bourgongne en luy baillant Sainct Quentin , quelque promesse qu' il y eust eu au contraire.
Mais , pour ung si saige seigneur qu' estoit ce connestable , il prenoit mal son fait ou Dieu lui ostoit la congnoissance de ce qu' il avoit affaire , de se trouver en telle sorte ainsi desguysé au devant de son roy et de son maistre et à qui estoient tous les gens d' armes dont il s' accompaignoit.
Et aussi il sembloit bien à son visaige qu' il en fust estonné et esbahy.
Et quant il se trouva en sa presence , il n' y avoit que une petite barrière entre deux , il ne tarda guères qu' il ne la feïst ouvrir et passa du costé du roy.
Il fut ce jour en grant dangier.
Je faiz mon compte que luy et aucuns de ses privéz estimoient ceste oeuvre et tenoient à louenge de ce que le roy les craignoit et tenoient le roy pour homme crainctif.
Et estoit vray qu' il l' estoit ; mais il failloit bien qu' il y eust cause.
Il s' estoit desmeslé de grans guerres qu' il avoit eues contre les seigneurs de son royaulme par largement donner et encores plus promectre et ne vouloit riens hazarder qu' il peüst trouver autre voye.
Il a semblé à beaucoup de gens que paour et craincte luy faisoient faire ces choses ; et s' en sont beaucoup trouvéz trompéz ayans ceste ymagination , lesquelz s' enhardissoient d' entreprendre contre luy , comme le conte d' Armygnac et autres , à qui il est mal prins : car il congnoissoit bien s' il estoit temps de craindre ou non.
Je luy ose bien porter ceste louange ( et ne sçay si je l' ay dit ailleurs , et quant je l' auroye dit , si vault - il bien de dire deux foiz ) que jamais je ne congneü si saige homme en adversitéz.
Pour continuer mon propoz de monsr le connestable , qui par adventure desiroit que le roy le craignist : ou au moins je le cuyde , car je ne le vouldroye pas charger ny en parler , sinon pour en advertir ceulx qui sont aux services des grans princes qui n' entendent pas tous d' une sorte les affaires de ce monde , je conseilleroye à ung mien amy , si je l' avoye , qu' il meïst peine que son maistre l' aymast , mais non point qu' il le craignist ; car je ne veïz oncques homme ayant grant auctorité avecques son seigneur par le moyen de le tenir en craincte à qui il ne mescheüst , et du consentement de son maistre mesmes.
Il s' en est veü assez de nostre temps , ou peu devant , en ce royaume : monsr de la Trimouille et autres en ce pays ; en Angleterre , le conte de Warvic et toute sa sequelle ; j' en nommeroye en Espaigne et aillieurs.
Mais par adventure que ceulx qui verront cest article le sçavent mieulx que moy.
Et advient très souvent que ceste audace vient d' avoir bien servy et qu' il semble à ceulx qui en usent que leurs merites sont telz que on doit beaucoup endurer d' eulx et que on ne s' en peult passer.
Mais les princes , au contraire , sont d' oppinion que on est tenu à les bien servir et treuvent bien qui leur dit et ne desirent que à se despescher de ceulx qui les gourdoyent.
Encores en ce pas me fault alleguer nostre maistre en deux choses , qui une fois me dist , parlant de ceulx qui font grans services ( et m' en allegua son acteur de qui il le tenoit ) , disant que avoir trop bien servy pert aucunes fois les gens et que souvent les grandz services sont rescompenséz par grandz ingratitudes , mais que il peult aussi bien advenir par le deffault de ceulx qui ont faict lesdictz services , qui trop arrogamment veulent user de leur bonne fortune tant envers leurs maistres que leurs compaignons , comme de la mescongnoissance du prince.
Me deït davantaige que , à son advis , pour avoir biens en court , que c' est plus grant heur à ung homme quant le prince qu' il sert luy a faict quelque grant bien à peu de desserte , pour quoy il luy demeure fort obligé , que ce ne seroit s' il luy avoit faict ung si grant service que ledict prince luy en fust très fort obligé ; et que les princes ayment plus naturellement ceulx qui leur sont tenuz , qu' ils ne font ceulx ausquelz ilz sont tenuz.
Ainsi , en tous estatz , y a bien affaire à vivre en ce monde et faict Dieu une grand grace à ceulx à qui il donne bon sens naturel.
Ceste veüe du roy et de monsr le connestable fut l' an mil IIIIcc LXXIIII.
.
