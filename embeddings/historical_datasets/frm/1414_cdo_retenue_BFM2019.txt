Ou temps passé, quant Nature me fist   En ce monde venir, elle me mist   Premierement tout en la gouvernance   D'une Dame qu'on appelloit Enfance,   En lui faisant estroit commandement   De me nourrir et garder tendrement,   Sans point souffrir Soing ou Merencolie   Aucunement me tenir compaignie ;   Dont elle fist loyaument son devoir :   Remercier l'en doy, pour dire voir.
En cest estat, par un temps me nourry ;   Et aprés ce, quant je fu enforcy,   Ung messagier, qui Aage s'appella,   Une lettre de creance bailla   A Enfance, de par Dame Nature,   Et si lui dist que plus la nourriture   De moy n'auroit et que Dame Jennesse   Me nourriroit et seroit ma maistresse.
Ainsi du tout Enfance delaissay   Et avecques Jennesse m'en alay.
Quant Jennesse me tint en sa maison,   Un peu avant la nouvelle saison,   En ma chambre s'en vint un bien matin   Et m'esveilla, le jour saint Valentin,   En me disant :  « Tu dors trop longuement,   Esveille toy et aprestes briefment,   Car je te vueil avecques moy mener   Vers un seigneur dont te fault acointer,   Lequel me tient sa servante treschiere :   Il nous fera, sans faillir, bonne chiere.»   Je respondy :  « Maistresse gracieuse,   De lyé cueur et voulenté joyeuse   Vostre vouloir suy content d'acomplir.
Mais humblement je vous vueil requerir   Qu'il vous plaise le nom de moy nommer   De ce seigneur dont je vous oy parler.
Car s'ainsi est que sienne vous tenés,   Sien estre vueil, se le me commandés,   Et en tous fais vous savez que desire   Vous ensuïr, sans en riens contredire.
- Puis qu'ainsi est, dist elle, mon enfant,   Que de savoir son nom desirez tant,   Sachiez de vray que c'est le Dieu d'Amours   Que j'ay servy et serviray tousjours,   Car de pieça suy de sa retenue,   Et de ses gens et de lui bien congneue.
Oncques ne vis maison, jour de ta vie,   De plaisans gens si largement remplie ;   Je te feray avoir d'eulx accointance,   La trouverons de tous biens habondance.»   Du Dieu d'Amours quant parler je l'oy,   Aucunement me trouvay esbahy ;   Pour ce lui dis :  « Maistresse, je vous prie   Pour le present que je n'y voise mie,   Car j'ay oy a plusieurs raconter   Les maulx qu'Amour leur a fait endurer.
En son dangier bouter ne m'oseroye,   Car ses tourmens endurer ne pourroye :   Trop jenne suy pour porter si grant fais,   Il vault trop mieulx que je me tiengne en pais.
- Fy, dist elle, par Dieu tu ne vaulx riens !   Tu ne congnois l'onneur et les grans biens   Que peus avoir, si tu es amoureux.
Tu as oy parler les maleureux,   Non pas amans qui congnoissent qu'est joye ;   Car raconter au long ne te sauroye   Les biens qu'Amours scet aux siens departir.
Essaye les, puis tu pourras choisir   Se tu les veulx ou avoir ou laissier :   Contre vouloir nul n'est contraint d'amer.»   Bien me revint son gracieux langage   Et tost muay mon propos et courage,   Quant j'entendy que nul ne contraindroit   Mon cueur d'amer, fors ainsy qu'il vouldroit ;   Si lui ay dit :  « Se vous me promettés,   Ma Maistresse, que point n'obligerés   Mon cueur ne moy contre nostre plaisir,   Pour ceste fois je vous vueil obéir   Et a present vous suivray ceste voye ;   Je prie a Dieu qu'a honneur m'y convoye !   - Ne te doubtes, se dist elle, de moy.
Je te prometz et jure, par ma foy,   Par moy ton cueur ja forcé ne sera,   Mais garde soy qui garder se pourra ;   Car je pense que ja n'aura povoir   De se garder, mais changera vouloir   Quant Plaisance lui monstrera a l'ueil   Gente Beaulté plaine de doulx acueil,   Jeune, sachant, et de maniere lye   Et de tous biens a droit souhait garnie.»   Sans plus parler, sailli hors de mon lit,   Quant promis m'eut ce que devant est dit ;   Et m'aprestay le plus joliement   Que peu faire, par son commandement.
Car jennes gens qui desirent honneur,   Quant veoir vont aucun royal seigneur,   Ilz se doivent mettre de leur puissance   En bon array, car cela les avance   Et si les fait estre prisiez des gens,   Quant on les voit netz, gracieux et gens.
Tantost aprés tous deux nous en alasmes   Et si longtemps ensemble cheminasmes   Que venismes au plus pres d'un manoir   Trop bel assis et plaisant a veoir.
Lors Jennesse me dist :  « Cy est la place   Ou Amour tient sa court et se soulace.
Que t'en semble, n'est elle pas tresbelle ?»   Je respondy :  « Oncque mais ne vi telle.»   Ainsi parlant approchasmes la porte,   Qui a veoir fut tresplaisant et forte.
Lors Jennesse si hucha le portier,   Et lui a dit :  « J'ay cy un estrangier   Avecques moy ; entrer nous fault leans :   On l'appelle Charles, duc d'Orlians.»   Sans nul delay le portier nous ouvry,   Dedens nous mist et puis nous respondy :    « Tous deux estes cyens les bien venus ;   Aler m'en vueil, s'il vous plaist, vers Venus   Et Cupido : si leur raconteray   Qu'estes venuz et ceans mis vous ay.»   Ce portier fut appellé Compaignie   Qui nous receu de maniere si lye.
De nous party, a Amour s'en ala ;   Briefment aprés devers nous retourna   Et amena Bel Acueil et Plaisance,   Qui de l'ostel avoient l'ordonnance.
Lors, quant de nous approuchier je les vy,   Couleur changay et de cueur tressailly.
Jeunesse dist :  « De riens ne t'esbahys ;   Soies courtois et en faiz et en dis.»   Jennesse tost se tira devers eulx,   Aprés elle m'en alay tout honteux,   Car jennes gens perdent tost contenance   Quant en lieu sont ou n'ont point d'acointance ;   Si lui ont dit :  « Bien soyez vous venue.»   Puis par la main l'ont liement tenue.
Elle leur dit :  « De cueur vous en mercy ;   J'ay amené ceans cest enfant cy,   Pour lui moustrer le tresroyal estat   Du Dieu d'Amours et son joyeux esbat.»   Vers moy vindrent me prenant par la main,   Et me dirent :  « Nostre Roy souverain,   Le Dieu d'Amours, vous prie que venés   Par devers lui, et bien venu serés.»   Je respondy humblement :  « Je mercie   Amour et vous de vostre courtoisie ;   De bon vouloir iray par devers luy,   Pour ce je suy venu cy au jour d'uy,   Car Jennesse m'a dit que le verray   En son estat et gracieux array.»   Bel Acueil print Jennesse par le bras,   Et Plaisance si ne m'oublia pas,   Mais me pria qu'avec elle venisse   Et tout le jour pres d'elle me tenisse.
Si alasmes en ce point jusqu'au lieu   La ou estoit des amoureux le Dieu.
Entour de lui son peuple s'esbatoit,   Dançant, chantant, et maint esbat faisoit.
Tous a genoulz nous meismes humblement,   Et Jennesse parla premierement   Disant :  « Treshault et noble puissant Prince,   A qui subgiet est chascune province   Et que je doy servir et honnorer   De mon povair, je vous vien presenter   Ce jenne filz qui en moy a fiance,   Qui est sailly de la maison de France,   Creu ou jardin semé de fleur de lis,   Combien que j'ay loyaument lui promis   Qu'en riens qui soit je ne le lyeray,   Mais a son gré son cueur gouverneray.»   Amour respond :  « Il est le bien venu ;   Ou temps passé j'ay son pere congneu,   Plusieurs autres aussi de son lignage   Ont maintes foiz esté en mon servage,   Par quoy tenu suy plus de lui bien faire,   S'il veult aprés son lignage retraire.
- Vien ça, dist il, mon filz, que penses tu ?   Fus tu oncques de ma darde feru ?   Je croy que non, car ainsi le me semble ;   Vien pres de moy, si parlerons ensemble.»   De cueur tremblant pres de lui m'aprochay,   Si lui ay dit :  « Sire, quant j'acorday   A Jennesse de venir devers vous,   Elle me dist que vous estiez sur tous   Si trescourtois que chacun desiroit   De vous hanter, qui bien vous congnoissoit ;   Je vous suply que je vous treuve tel.
Estrangier suy venu en vostre hostel,   Honte seroit a vostre grant noblesse   Se fait m'estoit ceans mal ou rudesse !   - Par moy contraint, dist Amour, ne seras,   Mais de ceans jamais ne partiras   Que ne soies es las amoureux pris :   Je m'en fais fort, se bien l'ay entrepris.
Souvent mercy me vendras demander   Et humblement ton fait recommander ;   Mais lors sera ma grace de toy loing ;   Car, a bon droit, te fauldray au besoing.
Et si feray vers toy le dangereux,   Comme tu fais d'estre vray amoureux.
Venez avant, dist il, Plaisant Beauté,   Je vous requier que, sur la loyauté   Que me devez, le venez assaillir ;   Ne le laissiez reposer ne dormir   Ne nuit, ne jour, s'il ne me fait hommage.
Aprivoisiez ce compaignon sauvage.
Ou temps passé vous conqueistes Sampson   Le fort, aussi le sage Salemon :   Se cest enfant surmonter ne savez,   Vostre renon du tout perdu avez.»   Beauté lors vint, decoste moy s'assist ;   Un peu se teut, puis doulcement m'a dit :    « Amy, certes, je me donne mervueille   Que tu ne veulx pas que l'en te conseille ;   Au fort saches que tu ne peuz choisir :   Il te couvient a Amour obeir.»   Mes yeulx prindrent fort a la regarder,   Plus longuement ne les en peu garder.
Quant Beauté vit que je la regardoye,   Tost par mes yeulx un dard au cueur m'envoye.
Quant dedens fu, mon cueur vint esveillier,   Et tellement le print a catoillier   Que je senti que trop rioit de joye.
Il me despleut qu'en ce point le sentoye.
Si commençay mes yeulx fort a tenser,   Et envoyay vers mon cueur un penser,   En lui priant qu'il giectast hors ce dard.
Helas ! helas ! g'y envoiay trop tard :   Car quant Penser arriva vers mon cueur,   Il le trouva ja pasmé de doulceur.
Quand je le sceu, je dis par desconfort :    « Je hé ma vie et desire ma mort,   Je hé mes yeulx, car par eux suy deceu,   Je hé mon cueur qu'ay nicement perdu,   Je hé ce dard qui ainsi mon cueur blesse.
Venez avant, partués moy, Destresse,   Car mieulx me vault tout a un cop morir   Que longuement en desaise languir !   Je congnois bien, mon cueur est pris es las   Du Dieu d'Amours, par vous, Beauté, helas !»   Adonc je cheu aux piez d'Amours malade,   Et semblay mort, tant euz la coleur fade.
Il m'apperceu ; si commença a rire,   Disant :  « Enfant, tu as besoing d'un mire !   Il semble bien par ta face palie   Que tu seuffres tresdure maladie ;   Je cuidoye que tu fusses si fort   Qu'il ne fust riens qui te peust faire tort ;   Et maintenant, ainsi soudainement,   Tu es vaincu par Beauté seulement !   Ou est ton cueur pour le present alé ?   Ton grant orgueil est bientost ravalé :   Il m'est advis tu deusses avoir honte   Si de legier quant Beauté te surmonte   Et a mes piez t'a abatu a terre.
Revenge toy, se tu vaulx riens pour guerre ;   Ou a elle il vault mieulx de toy rendre,   Se tu ne scez autrement te deffendre :   Car de deux maulx, puis que tu peuz eslire,   C'est le meillieur que preignes le moins pire.»   Ainsi de moy fort Amour se mocquoit ;   Mais non pourtant de ce ne me challoit,   Car de doleur je estoie si enclos   Que je ne tins compte de tous ses mos.
Quant Jennesse vit que point ne parloye,   Car tout advis et sens perdu avoye,   Pour moy parla et au Dieu d'Amours dist :    « Sire, vueilliez qu'il ait aucun respit.»   Amour respont :  « Jamais respit n'aura   Jusques a tant que rendu se sera !»   Beauté mist lors en son giron ma teste   Et si m'a dit :  « De main mise t'arreste,   Rens toy a moy, et tu feras que sage,   Et a Amours va faire ton hommage.»   Je respondy :  « Ma Dame, je le vueil,   Je me soubzmetz du tout a vostre vueil ;   Au Dieu d'Amours et a vous je me rens.
Mon povre cueur a mort feru je sens,   Vueilliez avoir pitié de ma tristesse,   Jeune, gente, nompareille Princesse !»   Quant je me fu ainsi rendu a elle :    « Je maintendray, dist elle, ta querelle   Envers Amour, et tant pourchasseray   Qu'en sa grace recevoir te feray.»   A brief parler, et sans faire long compte,   Au Dieu d'Amours mon fait au vray raconte,   Et lui a dit :  « Sire, je l'ay conquis,   Il s'est a vous et a moy tout soubzmis :   Vueilliez avoir de sa doleur mercy,   Puis que vostre se tient, et mien aussi.
S'il a meffait vers vous, il s'en repent,   Et se soubzmet en vostre jugement.
Puis qu'il se veult a vous abandonner,   Legierement lui devez pardonner ;   Chascun seigneur qui est plain de noblesse   Doit departir mercy a grant largesse.
De vous servir sera plus obligié,   Se franchement son mal est allegié ;   Et si mettra paine de desservir   Voz grans biensfais par loyaument servir.»   Amours respont :  « Beauté, si sagement   Avez parlé et raisonnablement   Que pardonner lui vueil la malvueillance   Qu'ay eu vers lui ; car par oultrecuidance   Me courroussa quant, comme foul et nice,   Il refusa d'entrer en mon service.
Faictes de lui ainsi que vous vouldrés,   Content me tiens de ce que vous ferés ;   Tout le soubzmetz a vostre voulenté,   Sauve, sans plus, ma souveraineté.»   Beauté respond :  « Sire, c'est bien raison   Par dessus tous et sans comparaison,   Que pour seigneur et souverain vous tiengne,   Et ligement vostre subgiet deviengne.
Premierement devant vous jurera   Que loyaument de cueur vous servira,   Sans espargnier, soit de jours ou de nuis,   Paine, soussy, dueil, courroux ou ennuis ;   Et souffrera, sans point se repentir,   Les maulx qu'amans ont souvent a souffrir.
Il jurera aussi secondement   Qu'en ung seul lieu amera fermement,   Sans point querir ou desirer le change ;   Car, sans faillir, ce seroit trop estrange   Que bien servir peust un cueur en mains lieux,   Combien qu'aucuns cueurs ne demandent mieulx   Que de servir du tout a la volée,   Et qu'ilz ayent d'amer la renommée ;   Mais au derrain ilz s'en treuvent punis   Par Loyauté dont ilz sont ennemis.
En oultre plus promettra tiercement   Que voz conseulx tendra secrettement,   Et gardera de mal parler sa bouche.
Noble Prince, ce point cy fort vous touche ;   Car mains amans, par leurs nices paroles,   Par sotz regars et contenances folles,   Ont fait parler souvent les mesdisans,   Par quoy grevez ont esté voz servans,   Et ont receu souventesfoiz grant perte,   Contre raison et sans nulle desserte.
Avecques ce, il vous fera serment   Que s'il reçoit aucun avancement   En vous servant, qu'il n'en fera ventance.
Cestui meffait dessert trop grant vengeance :   Car quant dames veulent avoir pitié   De leurs servans, leur moustrant amitié,   Et de bon cueur aucun reconfort donnent,   En ce faisant leurs honneurs abandonnent   Soubz fiance de trouver leurs amans   Secrez, ainsi qu'en font les convenans.
Ces quatre poins qu'ay cy devant nommez   De tous amans doivent estre gardez,   Qui a honneur et avancement tirent   Et leurs amours a fin mener desirent.
Six autres pointz aussi accordera,   Mais par serement point ne les promettra,   Car nul amant estre contraint ne doit   De les garder, se son prouffit n'y voit ;   Mais se faire veult, aprés bon conseil,   A les garder doit mettre son traveil.
Le premier est qu'il se tiengne jolis,   Car les dames le tiennent a grant pris.
Le second est que trescourtoisement   Soy maintendra et gracieusement.
Le tiers point est que, selon sa puissance,   Querra honneur et poursuivra vaillance.
Le quatriesme qu'il soit plain de largesse,   Car c'est chose qui avance noblesse.
Le cinquiesme qu'il suivra compaignie   Amant honneur et fuiant villenie.
Le siziesme point et le derrenier   Est qu'il sera diligent escolier,   En aprenant tous les gracieux tours,   A son povair, qui servent en amours :   C'est assavoir a chanter et dansser,   Faire chançons et balades rimer,   Et tous autres joyeux esbatemens.
Ce sont ycy les dix commandemens   Vray Dieu d'Amours, que je feray jurer   A cest enfant, s'il vous plaist l'apeller.»   Lors m'appella, et me fist les mains mettre   Sur ung livre, en me faisant promettre   Que feroye loyaument mon devoir   Des poins d'amours garder, a mon povair ;   Ce que je fis de bon vueil, lyement.
Adonc Amour a fait commandement   A Bonne Foy, d'Amours chief secretaire,   De ma Lettre de retenue faire.
Quant faicte fut, Loyaulté la seella   Du seel d'Amours et la me delivra.
Ainsi Amour me mist en son servage,   Mais pour seurté retint mon cueur en gage ;   Pour quoy lui dis que vivre ne pourroye   En cest estat, s'un autre cueur n'avoye.
Il respondit :  « Espoir, mon medicin,   Te gardera de mort, soir et matin,   Jusques a tant qu'auras en lieu du tien   Le cueur d'une qui te tendra pour sien.
Gardes tousjours ce que t'ay commandé,   Et je t'auray pour bien recommandé.»   COPIE DE LA LETTRE DE RETENUE.
Dieu Cupido et Venus la Deesse,   Ayans povair sur Mondaine Liesse,   Salus de cueur, par nostre grant humblesse,   A tous amans.
Savoir faisons que le duc d'Orlians,   Nommé Charles, a present jeune d'ans,   Nous retenons pour l'un de noz servans   Par ces presentez ;   Et lui avons assigné sur noz rentes   Sa pension en joyeuses attentes,   Pour en joïr par noz lectres patentes   Tant que vouldrons ;   En esperant que nous le trouverons   Loyal vers nous, ainsi que fait avons   Ses devanciers, dont contens nous tenons   Tresgrandement.
Pour ce donnons estroit commandement   Aux officiers de nostre Parlement   Qu'ilz le traittent et aident doulcement   En tout affaire,   A son besoing, sans venir au contraire,   Si chier qu'ilz ont nous obeir et plaire,   Et qu'ilz doubtent envers nous de forfaire   En corps et biens ;   Le soustenant, sans y espargnier riens,   Contre Dangier avecques tous les siens :   Malle Bouche, plaine de faulx maintiens,   Et Jalousie ;   Car chascun d'eulx de grever estudie   Les vraiz subgietz de nostre Seigneurie,   Dont il est l'un et sera a sa vie.
Car son serment   De nous servir, devant tous, ligement,   Avons receu, et pour plus fermement   Nous asseurer qu'il fera loyaument   Entier devoir,   Avons voulu en gage recevoir   Le cueur de lui, lequel, de bon vouloir,   A tout soubzmis en noz mains et povoir ;   Pour quoy tenus   Sommes a lui par ce de plus en plus ;   Si ne seront pas ses biens fais perdus,   Ne ses travaulx pour neant despendus ;   Mais pour moustrer   A toutes gens bon exemple d'amer,   Nous le voulons richement guerdonner,   Et de noz biens a largesse donner.
Tesmoing noz seaulx   Cy atachiez, devant tous noz feaulx,   Gens de conseil et serviteurs loyaulx,   Venuz vers nous par mandemens royaulx,   Pour nous servir.
Donné le jour saint Valentin martir,   En la cité de Gracieux Desir,   Ou avons fait nostre conseil tenir.
Par Cupido et Venus souverains,   A ce presens plusieurs Plaisirs Mondains.
.
