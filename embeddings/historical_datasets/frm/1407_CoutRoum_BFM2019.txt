ANNEXE                  COUTUMIERS DE LA FORÊT DE ROUMARE                           Desville Ensuit par declaration les droitz des uzages que ont droit de prendre les parroissiens, manans et habitans de la parroisse de Desville en la forest de Rommare, et premierement  Les onglez et fourques de chesne par X s.t.
la charretée, hors deffens, et les onglez et fourquetz de hestre par V s.t.
la charretée, hors deffens.
Item, tout mort boiz, hors deffens, pour V s.t.
la charrettée, pour la charge d'un cheval II s.t., et pour le faiz d'ung homme XII d.t.
Item, ilz ont le boul hors boullaye, le carme, le tremble hors tremblaye, le saulx hors saussaye, sans amende et hors deffens.
Item, ilz ont les branches de tous boiz au dessoubz de XVII piéz sans amende, hors deffens, et s'ilz passent les XVII piéz, ilz paient au prix de dix solz pour chesne, et pour hestre VI s.t.
Item, ilz pevent escoupeller ung arbre vert et sec tout au long sans meffaire au vert, sans amende, hors deffens.
Item, ilz ont toutes branches seiches hault et bas sans amende et hors deffens.
Item, ilz pevent coupper en ladicte forest ung baston de et cincq verges, hors deffens, sans amende.
Item, ilz ont le genievre, le genest, la ronche et noire espine; le sablon, l'argille, la bise pierre, la marle; la feugiere et la feulle, hors deffens et sans amende.
Item, l'erbage pour leurs bestes en ladicte forest, hors deffens, franchement quant aux bestes à laine, et pour chacune vache ilz paient ung denier par an au terme saint Michiel.
Item, ilz ont pasturage en ladicte forest franchement pour leurs pors; et quant il est pasnage en ladicte forest, ilz paient pour chacun porc VI d.t., et se ilz n'y vont, ilz n'en paient riens, et hors deffens.
Item, ilz pevent cueillir tout fruitage en ladicte forest sans amende et hors deffens, s'il n'est pasnage, et si pevent prendre les mortes choucques, hors deffens.
Item, se les vaches ou chevaulx desdits habitans sont trouvées en ladicte forest en deffens et sans garde, ilz paient pour chacune vache ou cheval XII d., et de quatre brebis ou moutons XII d., et se ilz y sont trouvées trois fois entre deux ples, ils sont tenues pour forffaictes et acquises au roy.
Item, se lesdits habitans trouvent aucuns demourans de loups en ladicte forest, ilz les pevent prendre et emporter sans amende.
Item, tous arbres encroués, ilz les pevent descrouer sans malfaire à cellui sur quoy il est encroué, s'il n'est deffendu par le sergent du roy et hors deffens.
Et se il y a ventes de boiz de caables en ladicte forest et le terme de wyde en est failli, le demourant en est aux coustumiers sans amende, se ilz ne sont vendus au proffit du roy.
Item, lesdits habitans doivent pour la prinse du bois sec chacun feu et par chacun an au terme saint Andrieu deux deniers.
Item, le four où l'en fournie pour pain vendre en ladicte ville, doit IIII d.t.
par an, et l'autre four II d.t.
Et que desdis usages, droiz, franchises et libertés, les dessus dits habitans ont jouy et usent deuement pour eulx et leurs predecesseurs sans enfraindre, nous leur avons iceulx mis à plaine delivrance et leur avons donné congié et licence d'en user par la maniere que dit est et qu'ilz ont acoustumé en faisant les devoirs dessus dits.
Si donnons en mandement au verdier et tous autres sergens et officiers à qui ce peult touchier et appartenir, que desdits usages, droitz, franchises et libertés souffrent et laissent joïr et user plainement et paisiblement sans aucun contredit, reservé le bois d'entrée, la sye et les chievres, non obstant ledit empeschement, lequel nous en avons osté et ostons par ces présentes en iceulx mettant du tout audit livre, les ordonnances sur le fait desdites eauez et forestz en tout gardées, etc.
Et fut fait le Xe jour de septembre l'an mil IIIIC et sept.
Saint Jehan du Cardonnay  Et premierement, ilz ont droit de prendre en la forest de Rommare le boiz vert et le sec au hestre pour X s.
la charretée par entrée, paient pour le vert XX s.
et si n'est pas l'arbre leur mais est vendu au proffit du roy, et paient pour le hestre vert et sec par entrée VI s.
la charretée, et quant il est tout vert ilz en paient XII s., et si n'est pas leur mais est vendu au proffit du roy.
Item, ilz ont les ongletz et fourquetz de chesne en païant X s.
la charretée ; item, les fourquets et ongletz de chesne  pour VI s.
la charretée, et la charge d'un cheval pour II s.,et le faiz d'un homme pour XII d.
Item, ilz ont les branches de chesne et de hestre au-dessoubz de XVII pies sans amende, et se ilz passent les XVII piés, ilz paient au pris de X s.
du chesne et VI s.
du hestre.
Item; ilz ont tout le mort bois pour V s.
la charretée, et pour la charge d'un cheval II s., et pour le faiz d'ung homme XII d.
Item, ilz ont le chesne et le hestre sans amende, quant il est tout sec, la charetàecharetée à mains, et se il est de plus d'une charetée, ilz le pevent prendre et emporter sans amende, maiz qu'il ne soit d'un marché ou rescouz d'un sergent.
Item, ilz ont le boul hors boullaye, le tremble et saux, le merisier, le carme et le mortsaux et tout autre mort boiz, fors que on n'en voie sept d'une veue, et sans amende, et quant on en voit sept , ilz en paient au prix de V s.
la charretée.
Ilz ont le genest, le s, la geniesvre, la feuguiere, et la feulle, hors deffens, sans amende.
Et se leurs chevaulx ou vaches sont trouvées en deffens et sans garde, ilz paient pour chacune beste XII d., et pour chacun porc IIII d., et pour moutons et brebis II d.; et se lesdictes bestes ilz sont trouvées trois fois entre deux ples, ilz sont tenues pour forfaittes au roy.
Item, quant il est pasnage en ladicte forest, ilz paient pour chacun porc VI d., voisent en la forest ou non.
Item, se lesdits habitans trouvent en ladicte forest aucuns remenans de loups, ilz sont leur et les en pevent emporter sans amende.
Item, et quant les uffruiz de ladicte forest ne sont vendus, ilz sont aus dits coustumiers sans riens païer.
Item, ilz ont pasturage franchement par toute ladicte forest hors deffens à toutes leurs beste, excepté chievres et pors lui n'y doivent point aller au mois de may et d'aoust et de septembre jusquez à la saint Michel.
Item, ilz ont l'argille et le sablon, la malle et le caillou sans amende, par le congié du verdier, sans malfaire aux arbres.
Item, ilz pevent descrouer ung arbre quant il est encroué sur ung autre, sans malfaire à cellui sur quoy il est encroué.
Item, quant le terme aux marchans de ladicte forest est failli, soit de ventes ou de cables, les demourans des charetées et de mains sont aux coustumiers sans amende.
Item, quant une vente a passé XII ans, elle leur doit estre rendue par pasturage, si comment ilz dient, et au boiz sec pareillement.
Item, ilz pevent tendre aux vitecoqz et pipper en ladicte forest, hors deffens, en païant au roy pour chacune rez IIII d.t.
Item, ilz pevent vendre en ladicte coustume leurs maisons les ungz aux autres et tout autre boiz et la tuille, pour poïer au roy le XIIIe denier.
Item, ilz pevent escoipeller ung arbre vert et sec sans habiter au vert, et se il chiet, il en peult emporter sans amende s'il n'est rescoux du sergent.
Item, quant aucun coustumier fait une maison en lieu coustumier, il doit avoir ung arbre pour fetage par la livrée du verdier ou de son lieutenant.
Item, ilz ont toutes les branches sesches de tous les arbres de ladicte forest sans amende.
Et pour les choses dessus dictes, lesdits habitans paient par chacun an au roy notre sire VIII s.t..
