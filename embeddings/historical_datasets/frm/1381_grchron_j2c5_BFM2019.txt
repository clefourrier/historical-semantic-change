LES GRANDES CHRONIQUES DE FRANCE  CHRONIQUE  DES RÈGNES  DE JEAN II ET DE CHARLES V   Comment Charles, ainsné filz du roy Jehan, qui trespassa en Angleterre, fu sacré et enoint à roy de France, en l'eglise de Reims, et aussi fu la Royne sa femme.
L'an de grace mil CCC LX et quatre, le dymenche jour de la Trinité, qui fu le XIXe  jour du mois de may, furent le dit roy Charles et madame Jehanne de Bourbon,  sa femme, sacrez à Reims par monseigneur Jehan de Craon, lors arcevesque du dit lieu.
Et furent au dit sacre les evesques de Laon, de Beauvais, lors chancelier de France, de Langres et de Noyon, pers de France, et pluseurs autres prelas, qui n'estoient pas pers, et barons : Loys, duc d'Anjou, et Phelippe, duc de Touraine, et la contesse de Flandres, contesse d'Artois, pers de France, le roy de Chipre,  le duc de Breban, frere de l'Empereur et oncle du dit roy de France ; le duc de Lorraine, le duc de Bar, et pluseurs autres barons qui n'estoient pas pers.
Item, le mardi XX et VIIIe  jour du dit mois de may, les diz roy et royne de France, qui retournoient de leur sacre, entrerent à Paris, c'est assavoir le dit Roy environ heure de midy, et ala droit à Nostre-Dame et de là retourna au Palais ; et environ nonne, la Royne entra à Paris et ala droit au Palais.
Et avecques la Royne estoient à cheval la duchesse d'Orliens, femme de Phelippe, duc d'Orliens, oncle du dit Roy, la duchesse d'Anjou, femme du dit Loys, duc d'Anjou, et madame Marie, suer d'icelui Roy, la quelle n'avoit onques esté mariée, et de puis fu femme du duc de Bar.
Et menoit la dite Royne, par le frain du cheval,  monseigneur de Touraine, qui aloit de pié, le quel monseigneur de Touraine estoit frere du dit Roy.
Et monseigneur le conte de Eu semblablement menoit madame d'Orliens ; monseigneur d'Estampes menoit madame d'Anjou, et monseigneur Loys de Chalon et le seigneur de Beaugieu menerent la dite madame Marie.
Et fist l'en celui jour grant disner au Palais, là où furent tous les prelas qui estoient à Paris.
Et après disner, qui fu environ nonne, ot grans joustes en la court du Palais, et l'endemain aussi, et à tous les deux jours jousta le roy de Chipre, et pluseurs autres dux, contes et barons.
Item, le vendredy, derrenier jour du dit mois de may l'an mil CCC LXIIII dessus dit, le dit roy Charles octroia à Monseigneur Phelippe, son plus jeune frere, la duchié de Bourgoigne, la quelle avoit esté requise par avant au roy Jehan, et l'en reçupt celi jour en sa foy et en son homaige.
Et ycelui monseigneur Phelippe laissa au Roy,  son frere, la duchié de Touraine, que le roy Jehan, son pere, li avoit donnée l'an mil CCC LX.
De la mort de Charles de Blois et desconfiture de ses genz par monseigneur Jehan de Montfort.
Le dymenche jour de la Saint-Michiel mil CCC LXIIII dessus dit, se combatirent devant le chastel d'Aurroy, près de la cité de Nantes, monseigneur Charles de Blois, lors duc de Bretaigne de l'eritage de sa femme,  d'une part, et monseigneur Jehan de Montfort, d'autre part.
Et avoit le dit monseigneur Charles, en sa compaignie, grant foison de François et de Bretons, qui avoient tenu et tenoient la partie du roy de France.
Et le dit monseigneur Jehan de Montfort avoit Anglois et autres Bretons, qui avoient tenu la partie du roy d'Angleterre.
Et fu le dit monseigneur Charles mort en la dicte bataille, et ceuls, qui en sa compaignie estoient, furent desconfis, et la plus grant partie mors ou pris.
Et de puis la dicte bataille, le dit monseigneur Jehan de Montfort ne trouva, ou dit pays de Bretaigne, qui luy resistast ou feist aucune guerre, jasoit ce que la duchesce, femme du dit monseigneur Charles, et du quel costé la dicte duchié li estoit escheue par la mort du duc Jehan, feust demourée en vie et estoit ou pays.
Du traictié qui fu entre monseigneur Jehan de Montfort et la duchesse, pour la duchié de Bretaigne.
L'an mil CCC LXIV,  le XIIe  jour du mois d'avril, monseigneur Jehan de Craon, lors arcevesque de Reims, et monseigneur Jehan le Maingre, dit Bouciquaut, lors mareschal de France, les quels le roy de France, Charles, avoit envoiez ou dit païs de Bretaingne, pour traictier entre la dicte duchesce et le dit monseigneur Jehan de Montfort, furent et traictierent accort entre les dites parties par la maniere qui s'ensuyt, c'est assavoir que la dite duchié de Bretaingne, du quel sic, XX ans par avant ou environ, la possession et l'estat avoit esté adjugié par le roy Phelippe et par arrest au dit monseigneur Charles de Blois, à cause de sa dite femme, demourroit en heritage perpetuel  au dit monseigneur Jehan de Montfort, et la dicte duchesce auroit pour li et pour ses hoirs la contée de Pantevre, qui avoit esté propre heritage de monseigneur Guy de Bretaigne, son pere.
Et si devoit avoir par le dit traictié la vicontée de Lymoges.
Et jasoit ce que la dite duchesse ne se consentist point en sa personne, mais seulement le sire de Beaumanoir et aucuns autres qu'elle avoit instituez procureurs pour traictier, neent moins fu tantost et sanz delay la possession du dit duchié, et des villes, chasteaux et forteresses d'icelui bailliée et delivrée, realment et de fait, au dit monseigneur Jehan de Montfort, dont moult de gens s'esmerveillierent, car le dit duchié avoit esté delivré par arrest à la dicte duchesse, comme dessus est dit, contre le pere du dit monseigneur Jehan de Montfort.
Item, en celi an, ou mois de juing, fu fait et passé un accort du roy de France, d'une part, et du roy de Navarre, d'autre, de la guerre que ilz ravoient commenciée, et pour la quelle le dit roy de France avoit fait prendre Mante et Meullent et la contée de Longueville.
Par  lequel  accort le captal de Buech, qui de la ditte guerre avoit esté pris, comme dessus est dit, fu du tout delivré, et par le dit accort devoient demourer perpetuelment au roy de France les dites villes de Mante et de Meullent et la dite contée de Longueville, la quelle le dit roy de France avoit jà donnée à messire Bertran du Guesclin, pour la raençon du dit captal, le quel avoit esté prison du dit messire Bertran, si comme dessus est dit.
Et le roy de Navarre dot  avoir la ville et la baronnie de Montpellier, et par ce fu paix criée et publiée entre les diz roys.
Comment messire Bertran du Guesclin mena hors de France pluseurs gens d'armes et pristrent la ville de Burgs en Espaigne.
En celui temps, assez tost après, le dit monseigneur Bertran du Guesclin traicta avecques pluseurs gens de compaigne, Anglois, Gascoings, Bretons, Normans et d'autres nacions, qui estoient ou royaume de France et  y tenoient pluseurs forteresses, aucunes dès le temps de la guerre du roy d'Angleterre, et les autres qui avoient esté occupées par les dictes compaignes de puis la paix faicte entre les roys de France et d'Angleterre ; et moult avoient domaigié et domagoient chascun jour le dit royaume de France.
Et fist et pourchaça tant le dit messire Bertrand que ilz laissierent toutes les forteresses, que ilz tenoient, et li accorderent et promistrent que ilz yroient avecques luy contre les Sarrazins.
Et pour celle cause, le pape Urbain fist grant ayde au dit messire Bertran, tant de florins que il li bailla comme de deux Xmes que il li octroia.
Et partirent  assez tost après le dit messire Bertran et pluseurs des dictes compaignes, et alerent ou royaume d'Arragon, en l'ayde du dit roy d'Arragon contre le roy de Castelle.
Et assez tost après entrerent ou dit royaume de Castelle, et sanz aucune resistence chevauchierent par le dit royaume, et pristrent villes, citez, chasteaulx et forteresses, sanz ce que le roy Pierre de Castelle, qui lors en estoit roy, y meist aucune resistance.
Et toutes voies estoit le dit roy Pierre tenuz un des plus puissans roys des Crestiens, tant de puissance de gens comme de grans tresors ; car il avoit esté et estoit moult crueux et moult doubté, tant  de ses subgiez comme d'autres, et pour ce avoit assemblez grans tresors, tant des aydes qu'il avoit eues de ses subgiez, comme des conquestes et finances qu'il avoit eues des roys de Garnade et de Bellemarine, les quelz il avoit subjuguez et mis en son obeissance, et par especial avoit tant fait que le roy de Garnade, qui estoit Sarrazin, estoit son homme et tenoit son royaume de luy ; et neant moins, il ne resistoit point à ceuls qui, ainsy comme dit est, conqueroient son pays.
Et tant chevauchierent par le dit païz de Castelle que ilz furent, la sepmainne peneuse l'an mil CCC LXV dessus dit, devant la cité de Burgues, de la quelle se estoit tantost partis le dit roy Pierre que il avoit oyes les nouvelles de la venue des dictes gens d'armes et s'en estoit alé vers Tolette, si comme l'en disoit.
Et tantost se rendirent les habitans de la dicte ville de Burgues à ceuls de la dicte compaignie, des quelz les noms s'ensuyvent : monseigneur le conte de la Marche, appellé  monseigneur Jehan de Bourbon, Henry d'Espaigne, conte de Tristemare, lequel estoit frere de pere non legitime du dit roy Pierre de Castelle, et avoit yceli Henry esté banniz et exilliez du dit royaume de Castelle ; et à son tiltre aloient tous avecques luy messire  Bertran du Guesclin, dont dessus est faite mencion, monseigneur Ernoul, seigneur d'Odenehan, mareschal de France, monseigneur Hue de Carvele, Anglois, monseigneur Maurice de Tresiguidy, et plusieurs autres François, Bretons, Normans, Angloys, Gascoings, Arragonnoys, et autres de pluseurs nacions jusques au nombre de X mile hommes d'armes de fait ou de plus, si comme l'en disoit ; les quelz entrerent en la dicte ville de Burgues et y tuerent aucuns Juyfz et Sarrazins, mais ilz ne meffirent point aus corps des Crestiens.
Du coronnement de Henry, roy d'Espaigne, et des messages que Jehan de Montfort envoia au roy de France, et de la mort de messire Arnault de Cervole, dit Arceprestre.
L'an de grace mil CCC LXVI, le jour de Pasques, qui furent le Ve  jour d'avril, fu en la dicte ville de Burgues coronné en roy de Castelle le dit Henry, frere du dit roy Pierre, de l'accort et consentement des autres seigneurs et capitains des dites gens d'armes.
Et après son coronnement, il donna au dit monseigneur Bertran la contée de Tristemare, que il tenoit avant que il feust exilliez du pays, et le fist duc tant de Tristemare comme de la terre d'Esture.
Item, environ le dit temps de Pasques, l'an dessus dit, monseigneur Jehan de Montfort, lors duc de Bretaigne, par le traictié que avoit fait l'arcevesque de Reims, dont dessus est faicte mencion, envoya à Paris, devers le roy de France Charles, messaiges, c'est assavoir le seigneur de Cliçon, Breton, et monseigneur Guillaume le Latimier, Anglois, afin que le Roy vousist confermer le dit traictié, fait par le dit arcevesque, et aussi que le Roy li prorogast le temps, que autrefoiz li avoit donné pour venir faire son homaige au dit roy de France.
Et fu accordé aus diz messages que ilz aroient confirmacion du dit traictié, et l'orent en une chartre.
Mès elle leur fu bailliée close, et promistrent que elle ne seroit ouverte jusques ad ce que le dit duc feust venuz devers le Roy faire son hommaige, tant du dit duchié comme de la contée de Montfort et des autres terres qu'il devoit tenir du Roy.
Et li fu donné terme ès personnes des diz de Cliçon et Latimier, ses procureurs, jusques à la Saint-Michiel ensuyvant pour venir faire son dit hommaige devers le Roy.
Item, en celi an, environ la Trinité, messire Arnault de Cervole, dit l'Arceprestre, chevalier, qui tenoit grans compaignes ou royaume de France, fu mis à mort par ceulz des dictes compaignes qui estoient avecques li, dont moult de genz furent joyeux et liez ; car il avoit esté au Roy, et encor estoit son homme, de pluseurs grandes et notables villes, chasteaux, terres et forteresses, que il tenoit de l'eritage de la dame de Chasteauvillain, sa femme, et de ses enfans, et aussi de l'eritage  du seigneur de Levroux, après la mort du quel le dit Arceprestre avoit espousée sa femme, et après la mort de la dicte femme il n'avoit voulu rendre les dictes terres et forteresses aus heritiers, asquelx elles appartenoient, jà soit ce que à aucuns d'iceulx partie en eust esté adjugiée par arrest de Parlement.
Et encore, avecques tout ce, il et ses dites gens gastoyent tout le pays où ilz aloient, roboient, tuoient et prenoient à raençon toutes gens, et si li avoit le Roy par pluseurs foiz fait baillier pluseurs et grans sommes de florins, et le Pape aussi, pour faire wydier les dictes compaignes hors du dit royaume ; et par pluseurs foiz l'avoit promis et juré et  si n'en avoit riens fait.
Si ne fu pas merveilles se l'en fu liez de sa mort.
Et neantmoins tousjours demouroient les dictes compaignes ou royaume, et y faisoient tous les maulx que ennemis pevent faire, et y en avoient presque en toutes les parties du royaume, excepté le pays de Picardie.
Et aucune foiz prenoient des forteresses et puis les rendoient, par grans sommes de florins que l'en leur donnoit, et tantost en prenoient des autres, et ainsi l'avoient tousjours fait depuis l'an mil CCC LXI, que ilz commencierent à damagier ainsi le dit royaume de France par maniere de compaignes, et faisoient encor, non obstant que le pape Urbain eust données sentences d'escommeniement contre tous ceulz qui faisoient teles compaignies et contre leur aidans et confortans.
De la naissance de madame Jehanne, fille du roy de France, et de la victoire du roy Henry, et de la fuite du roy Pierre d'Espaigne.
Le dymenche VIIe  jour de juing, entre tierce et midy, l'an mil CCC LXVI dessus dit, la royne de France, appellée Jehanne, fille du duc de Bourbon qui avoit esté mort en la bataille de Poitiers, et femme du  roy Charles qui lors estoit, ot une fille au Bois de Vinciennes, la quelle fu baptisiée en la chapelle du dit Bois de Vinciennes, le jueudy ensuyvant, XIe  jour du dit mois, et fu appellée Jehanne ; et fu parrein monseigneur Jehan, duc de Berry et d'Auvergne, frere du dit Roy, et marraines les roynes Jehanne d'Evreux, qui avoit esté femme du roy Charles, qui fu mort l'an M CCC XXVII, et Blanche de Navarre, qui avoit esté femme du roy Phelippe, qui mourut l'an mil CCC L, en la ville de Nogent-le-Roy, et Marguerite, contesse d'Artoys, mere du conte des Flandres Loys.
Et si y furent grant foison de prelaz qui estoient à Paris.
Item, environ la Nativité saint Jehan-Baptiste, ou dit an mil CCC LXVI, vindrent nouvelles en France que le dit roy Henry de Castelle avoit conquesté tout le royaume de Castele et toute la terre, retirer la virgule?que avoit tenue le roy Pierre du dit royaume, et que ycelui roy Pierre s'en estoit fouiz, l'en ne savoit quel part, et avoit laissié tout son pays, le quel pays estoit tout en l'obeissance du dit roy Henry, et ce fu chose tenue à moult grant merveille.
Car le dit roy Pierre estoit tenus, avant que les dictes compaignes entrassent en son pays, le plus puissant roy des Crestiens, de terres, de subgiez et de  grans tresors, et toutesvoies avoit esté tout son pays conquesté en mains de troys mois, sanz ce que il y eust nulz qui mis y eust aucune resistance ; et si estoit le dit roy Pierre tenuz le plus hardy et le plus crueulz roy des Crestiens.
Si disoit l'en communelment que ces choses li estoient avenues par venjance de Dieu, car il avoit fait moult de maulx et avoit gouverné par tyrannie, si n'estoit point amez de ses subgiez.
Et entre ses autres mauvais faiz, il avoit mauvaisement fait murtrir sa femme espousée, tres bonne et tres loyal creature, la quelle avoit esté fille du duc de Bourbon, qui mourut en la bataille de Poitiers, là où le roy Jehan fu pris, et estoit suer de la royne de France qui lors estoit.
Et pour ce que il savoit bien que ses subgiez le heoient, il ne se osa combatre ; si perdi tout et s'en  ala, si comme aucuns disoient lors, en terres de Sarrazins.
Les autres disoient qu'il estoit alez vers le roy d'Angleterre et vers le prince de Galles et d'Aquitaine, filz du dit roy d'Angleterre, pour avoir ayde et secours d'euls.
Et assez tost après sot l'en certainement en France que le dit roy Pierre estoit avecques le prince en Gascoigne, et fist aliances avecques li, et donna au dit prince grant foison d'or et de riches joyaux, et par ce ycelui prince li promist que il li aideroit à recouvrer son pays, et fist ycelui prince grant semonce de genz d'armes pour mener en Castelle, avecques le dit roy Pierre, et par pluseurs foiz les contremanda.
De l'omage que Jehan de Montfort fist au roy de France du duché de Bretaigne, et comment la femme du dit Charles y renonça.
L'an dessus dit mil CCC LXVI, ou mois de decembre, c'est asavoir le XIIIe  jour, le dit messire Jehan de Montfort, lors duc de Bretaingne, par le traictié dont dessus est faicte mencion, fist homaige lige à Paris, au roy de France Charles, du duchié de Bretaigne et de toutes les autres terres que il tenoit ou royaume de France.
Et se parti du Roy en bonne grace et amour  que l'un avoit à l'autre, si comme il sembloit ; et si li fist le Roy de beaux dons de joyaux et de chevaux.
Et en celui mesmes temps la duchesse, femme du duc mort en la bataille dessus dicte, rattefia, en sa personne, au dit duc de Bretaigne, en la presence du Roy et de son conseil, le traictié fait par le sire de Beaumanoir et les autres ses procureurs dessus escrips, en renonçant au dit duchié par la maniere que il avoit esté traictié, en requerant au Roy que ainsi le confermast et pronunçast, en force et vertu d'arrest.
Et ainsi fu fait et pronuncié en la presence du Roy et des deux parties, par messire Jehan de Dormans, lors evesque de Beauvés et chancellier de France.
Item, le lundy XXIe  jour du dit mois de decembre, madame Jehanne, fille du dit roy de France Charles, mourut à Paris en l'ostel de la Conciergerie de l'ostel du Roy, le quel hostel est près de Saint-Pol.
Et le mardi ensuyvant fu enterrée en l'eglise Saint-Denis en France.
Item, ou mois de fevrier ensuyvant, l'an mil CCC LXVI dessus dit, furent apportées nouvelles à Paris, par devers le Roy de France Charles, que un sien chambellan, appellé messire Jehan de la Riviere, le quel estoit  alé oultre mer environ la Nativité saint Jehan precedent, estoit trespassez de ce siecle, à Fomagoste ou royaume de Chipre, environ la feste de Toussains precedent ; de la quelle mort le Roy fu moult dolent, car il l'amoit moult.
Et fu le corps enterré en la ville de Coste, en la quelle l'en dit que sainte Katherine fu née, et pour ce li fist faire ses obseques, moult solennels et notables, en l'eglise Sainte-Katherine-du-Val-des-Escoliers,   à Paris, le merquedy XVIIe  jour du dit mois de fevrier les vigiles, et le jeudy ensuyvant, la messe ; et y fu le dit Roy present, et tous les prelaz et officiers du Roy estanz à Paris.
Et en celui meismes mois de fevrier furent apportées nouvelles en France que, le Ve  jour du mois de decembre precedent, le roy de Chipre et pluseurs crestiens en sa compaignie avoient seconde foiz prise la cité d'Alixandre et la tenoient ; car l'autre foiz que le dit roy de Chipre l'avoit prise l'an precedent, il l'avoit tantost laissiée, pour ce que il n'avoit pas assez gens pour la tenir.
Et toutes voies ne fut ce pas vray, car jasoit ce que le dit roy de Chipre feist moult grant armée et que avecques lui feussent grant quantité de crestiens de diverses nacions, il ne se traist puis vers la dite ville d'Alixandre, mais fut fait un traictié entre lui et le Soudan, par le quel ilz orent unes longues treves par certaine somme de florins, que le dit soudan en donna au dit roy de Chippre, si comme l'en disoit.
Item, en ce dit mois de fevrier mil CCC LXVI dessus dit, le prince de Galles qui, si comme l'en disoit, avoit receu grant somme de florins du dit roy Pierre de Castelle pour luy aidier, passa par le royaume de Navarre, acompaignié de grant nombre de gens d'armes, archiers et autres gens de pié, par traictié que il fist avecques le dit roy de Navarre, pour aler en Castelle contre le dit  roy Henry.
Et toutesvoies cuidoit le dit Henry que ycelui roy de Navarre feust alié avecques li et pour ce li avoit donné grant somme de florins.
Mais pour ce que le dit prince lui en donna aussi, il se consenti que le dit prince passast par son pays, et ainsi le fist et  le dit roy Pierre avecques lui, et entra en Castelle, dont le roy de Navarre acquist grant blasme et deshonneur.
Comment le roy de Navarre se fist prendre par cautelle.
Item, le XIIIe  jour du mois de mars ensuyvant, un chevalier breton, appellé mons.
Olivier de Mauny, prist le dit roy de Navarre assez près de Tudelle, et l'en mena prisonnier ou royaume d'Arragon, et se fist le dit roy de Navarre prendre par fraude, afin, si comme l'en disoit, que il ne passast avecques le dit prince en Castelle.
Et assez tost après, pluseurs Anglois  et autres des gens du dit prince, qui estoient passez en Castelle avecques lui, entrerent ou royaume d'Arragon, pour ce que le roy d'Arragon estoit aliez du dit roy Henry, mais assez tost après que ilz y furent entrez, les Arragonnois leur coururent sus et les desconfirent, et y fu mort un chevalier anglois, appellé messire Guillaume de Feleton, et pluseurs autres jusques au nombre de cinq cens et plus.
De la prise messire Bertrand du Guesclin et de pluseurs autres par les Anglois, etc.
En celuy an mil CCC LXVI dessus dit, le samedi IIIe  jour du mois d'avril devant Pacques, et fu la veille du dymenche que l'en chante Judica , les diz prince et roy Henry et leurs batailles se rencontrerent assez près  de Saint-Dominge et se combatirent, et là fu le dit roy Henry desconfit et s'en parti de la bataille, et la plus grant partie des Castellains avecques lui.
Et là furent pris messire Bertran du Guesclin, monseigneur Ernoul d'Odenehan, mareschal de France, le Beigue de Villaines et aucuns autres François et Bretons et aussi aucuns autres Arragonnoys.
Et assez tost après se traistrent les diz prince et roy Pierre vers Burgues, et par traictié se rendyrent ceuls de dedenz et se mistrent en l'obeissance du dit roy Pierre.
Item, en celui temps, le dit roy de Navarre, qui avoit esté pris, comme dit est, par messire Olivier de Mauny, fu delivré, et il bailla par ficcion son fil en ostaige et trois chevaliers.
Comment le pape Urbain entra en mer pour aler à Romme, et de la dissencion de ceulz de Viterbe contre ses gens, et de la bataille qui y fu.
L'an de grace mil CCC LXVII, le derrenier jour d'avril, dont Pasques furent le XVIIIe  jour du dit mois, pape Urbain parti d'Avignon pour aler à Romme, au tres grant desplaisir de tous les cardinaulx ; et en demourerent V, qui n'alerent pas lors avecques luy, mais il ne leur laissa ne donna aucune puissance, et ala à Marseille pour là entrer en mer, et y trouva pluseurs galées de Venise, de Jannes, de Cesille et autres, moult honorablement aournées de gens et paremens.
Et entra sa  personne en celle de Venise et ala droit à Viterbe, là où il demoura et tint sa cour environ IIII mois ; et par le temps que il estoit en la dicte ville de Viterbe, c'est assavoir le Ve jour de septembre l'an mil CCC LXVII dessus dit, se mut une rumeur entre aucuns habitans d'ycelle ville et aucuns familiers de cardinaulx pour ce, si comme l'en disoit, que yceuls familiers lavoient leur mains en la fontaine de la dicte ville.
Et fu tele la dicte  rumeur que ceuls de la dite ville s'armerent et coururent sus aux cardinaulx et à leurs gens, et convint que aucunz des diz cardinalx se rendissent et baillassent le chappel rouge à aucuns des diz habitans, pour leur sauver la vie.
Et si allerent devant le chastel de la dicte ville ou quel estoit le Pape, mais ilz n'i porent entrer.
Et pour ce, le Pape manda genz d'armes, et dedenz trois jours en ot en la dicte ville si largement, que le Pape ot la seigneurie et puissance de fait ; si en fist prendre pluseurs et proceda à la pugnicion du dit fait, et en furent pluseurs mis à mort.
Item, ou mois d'aoust ensuyvant, l'an dessus dit, le prince de Galles, qui estoit alez en Castelle, et le duc de Lencastre, son frere, qui pou orent exploitié fors seulement du fait de la bataille, dont dessus est faite mencion ou chapitre precedent, s'en retournerent à Bordeaux et laissierent le dit roy Pierre en Castelle, lequel n'avoit pas fait son devoir vers le dit prince.
Car jasoit ce que iceli prince feust là alez, pour aidier au dit Pierre et pour le remettre ou pays dont il avoit esté chassié, il se parti après la bataille, en la quelle le dit prince et ses gens avoient eu victoire, et ne le vit puis le dit prince, si comme l'en disoit, et demoura le dit Pierre en moult grant debte devers le prince pour cause des gaiges des gens d'armes, que ycelui prince avoit menez avecques luy.
Et tantost que le roy Henry, qui estoit venuz ou royaume de France, après ce que il ot esté desconfiz, comme dit est dessus, et avoit demouré ou pays de Carcassoys, et sa femme et pou  de gens avecques lui, sot que le dit prince s'estoit partis de Castelle, et les compaignes que il avoit menées avecques lui, et aussi que icelui Henri ot sceu que la plus grant partie des gens du dit royaume de Castelle le recevroient volontiers, se il y aloit, il se mist en chemin pour y aler et prist le chemin par les montaignes de Foiez ; et jasoit ce que il eust pluseurs empeschemenz, il entra ou dit pays de Castelle, le XXVIIe  jour du mois de septembre mil CCC LXVII desus dit, et premierement en la cité de Calehorre, et de là ala à Burgues, et fu receu ou dit pays de Castelle de toutes gens moult honnorablement, et luy fist l'en toute obeissance  comme à seigneur ; et ainsi le dit royaume de Castelle fu gaignié par Henry, et recouvré par Pierre, et regaignié par Henry, tout en un an et demy ou environ.
Et depuis demourerent les dictes compaignes en Guyenne, ou pays du dit prince, jusques ou mois de decembre ensuyvant, que elles entrerent en Auvergne et en Berry.
Et en l'entree du mois de fevrier ensuyvant, passerent la riviere de Loire vers Marsigny-les-Nonnains, les uns à gué, les autres sur un pont, et demourerent en Masconnois par aucun temps.
Et de puis entrerent ou duchié de Bourgoingne et le passerent moult hastivement, car il trouvoient pou de vivres, pour ce que l'en avoit fait retraire tout es forteresses, les quelles estoient tres bien gardées par la bonne ordenance, que messire Phelippe, filz du roy de France Jehan, et frere du roy Charles, lors duc de  Bourgoingne y avoit mise, tant de genz d'armes comme autrement.
Et ne demourerent ou dit pays de Bourgoigne que VI ou VII jours, sanz y prendre aucun fort ; et alerent en Aucerrois et pristrent les moustiers de Cravent et de Vermenton, là où ilz trouverent grant foison vivres et autres biens ; et il leur estoit bien mestier, car la plus grande partie avoient esté sanz mengier pain longuement et estoient sanz soulers.
Et quant ilz furent raffreschis, ilz se deviserent et passerent aucuns la riviere de Yonne à Cravent, et entrerent en Gastinois environ VIIIc hommes d'armes anglois, mais ilz estoient bien XM personnes ou plus ; et les autres alerent vers Troyes, qui estoient trop plus grant nombre, car ilz estoient plus de IIIIM combatans et de XXM pillars et femmes ; et passerent la riviere de Saine vers  Saint-Sepulcre et à Mery, et apres la riviere d'Aube, et alerent vers Esparnay et assaillirent l'eglise de la dicte ville d'Esparnay, qui estoit fort, en la quelle estoient rectrais les gens de la ville ; et pour ce qu'il ne la porent avoir par assault, ilz la minerent, et ceulz qui estoient dedenz sentirent que l'en minoit la dicte eglise, ilz contreminerent, et en cuidant ardoir la mine des ennemis, ilz ardirent leur contremyne.
Et convint que ilz se retraisissent en une tour.
Et après parlementerent aus dictes compaignes et raençonnerent leurs corps et la ville d'ardoir, par my deux mile frans que ilz leur baillierent.
Et demourerent aucuns des dictes compaignes en la dicte ville d'Esparnay, et les autres passerent oultre en diverses routes, les uns à Fimes, les autres à Coincy-l'Abbaie et les autres à Ay ; et assaillirent le moustier d'Ay, qui estoit fort, ou quel estoient les genz de la dicte ville, et ou quel moustier se bouterent environ XX hommes d'armes pour secourir les bonnes gens qui estoient dedenz.
Et pour ce que les dites compaignes virent que ilz ne povoient avoir le dit moustier par assault, ilz le minerent et demourerent longuement Segmentation corrigée : "longue ment" dans l'édition devant.
Et ce pendant le Roy faisoit toujours son mandement de genz pour les combatre ; et ceulz qui avoient passé la riviere de Yonne à Cravent, quant ilz orent esté bien avant ou Gastinois, la rapasserent à  Pons-sur-Yonne, et alerent passer Saine a Nogent-sur-Saine, et se traistrent vers les autres à Esparnay.
Comment messire Lyonnel, filz du roy d'Angleterre, vint à Paris, et de l'onneur que le roy de France et les barons li firent.
L'an de grace mil CCC LXVIII, le dymenche jour de Quasimodo, XVIe  jour d'avril, dont Pasques furent celui an le IXe  jour du dit mois, messire Lyonnel, duc de Clarence, secont filz du roy d'Angleterre, entra à Paris et venoit d'Angleterre, et aloit à Milan espouser la fille messire Galiache, l'un des seigneurs de Milan.
Et alerent jusques à Saint-Denys en France encontre le dit Lyonnel monseigneur Jehan, duc de Berry, et messire Phelippe, duc de Bourgoingne, freres germains du roy de France, et le menerent descendre droit au Louvre, où le dit Roy estoit, et laienz fut receu du dit Roy moult honorablement.
Et ot laienz sa chambre, moult bien parée et aournée ; et disna celuy jour et souppa ou  chastel du Louvre avecques le roy de France, qui aussi y estoit lors logié.
Et le lendemain, jour de lundy, le dit Lyonnel disna avecques la Royne, en l'ostel du Roy, près de Saint-Pol, là où elle estoit lors logiée, et y fist l'en tres grant feste.
Et après disner, quant l'en ot dancié et joué, le dit Lyonnel et les diz deux freres du Roy, qui tousjours le compaignoient, s'en retournerent au dit Louvre devers le Roy et soupperent avecques lui, et tousjours coucha le dit Lyonnel au Louvre.
Et le mardy ensuyvant, XVIIIe  jour du mois d'avril dessus dit, les diz dux de Berry et de Bourgoigne donnerent à disner et à souper au dit Lyonnel et à ses chevaliers, et autres gens qui y vouldrent estre, en l'ostel d'Artoys, à Paris ; et alerent au gesir au Louvre.
Et le merquedy ensuyvant, le dit Lyonnel disna et souppa avecques le Roy et luy fist le Roy moult de grans dons et à ses genz aussi, qui valoient, si comme l'en estimoit, XXM florins et plus.
Item, le juedy ensuyvant, le dit Lyonnel se parti de Paris, et le fist le Roy convoier par le conte de Tanquarville jusques à Sens, et par autres chevaliers jusques hors du royaume.
Et assez tost après, ceuls qui estoient dedenz le moustier d'Ay se rendirent et furent pris à raençon, car ilz n'avoient plus de vivres dedenz le dit moustier.
Et demourerent les dictes compaignes ou Meucien en divers logeys, c'est asavoir à Lysi, à Acy, à Fontaines-les-Nonnains et environ, jusques au venredy XIIe  jour de may, l'an mil CCC LXVIII dessus dit, le quel jour se deslogierent et s'en alerent vers Chaalons, vers Vitry en Partois et en celle marche, et y firent moult de maulx, come d'ardoir maisons, tuer gens, efforcier femmes et pluseurs autres maulx.
Et en celle marche demourerent jusques environ le commencement du mois de juing, et parla l'en à euls par pluseurs foiz, à fin que ilz partisissent du royaume ; mais ilz demandoient si grandes sommes de florins, c'est assavoir au moins XIIII cens mile frans d'or, que l'en n'y voult point entendre pour le Roy, et par tout celui temps avoit le Roy grant nombre de gens d'armes en pluseurs bonnes villes, comme Sens, Troyes, Chaalons, Provins et autres, ès quelles villes les dictes genz d'armes faisoient tant de excez et de maulx que ce estoit pitiez.
Item, le vendredi IXe  jour de juing mil CCC LXVIII dessus dit, les dictes compaignes, qui s'estoient deslogiés de devers Vitry, passerent par assez près de Troyes,  et se alerent logier vers Marigny et ou pays environ.
Et lors estoit à Troyes le duc de Bourgoigne, mais il n'avoit pas genz pour combatre à eulz, et s'en alerent passer la riviere d'Yonne vers Aucerre, et alerent vers Chasteillon-sur-Louen, devant Montargis, et partout le Gastinois, droit vers Estampes.
Mais ilz sejournerent tant en Gastinois que il fu avant le IIIIe  jour de juillet que ilz feussent environ Estampes ; et bouterent les feux en pluseurs lieux et villes en leur chemin.
Et pour ce que l'en disoit communelment que ilz venoient devant Paris, le Roy manda genz d'armes à Paris.
Et en celui an meismes, la derreniere sepmaine de juin, le Roy fist II mareschaux nouveaux, c'est asavoir messire Loys de Sancerre et messire Mouton de Blainville, car le mareschal Bouciquaut estoit mort, et messire Ernoul d'Odenehan avoit renoncié à l'office et le Roy li avoit baillié l'oriflame.
Et environ XV jours devant, le Roy  avoit fait admirail de la mer messire François de Perilleux et en avoit osté le Baudrin de la Heuse.
Item, le mardi quart jour de juillet, les dites compaignes se logierent à Estampes et à Estrichi.
Et y demourerent jusques au dymenche ensuyvant, IXe  jour du dit mois, que se deslogierent les Gascoings qui, si comme l'en disoit, se deffioient des Anglois, et les Anglois d'euls, et s'en alerent à Baugency-sur-Loire, et les Anglois alerent en Normandie et pristrent la ville de Vyre ; et y entrerent de jours  sic, comme bons hommes de ville, armez dessouz leurs grosses robes, premierement environ XL ou LX, et quant ilz orent gaaigniée la porte, leurs grosses routes vindrent après, mais ilz ne  pristrent pas le chastel, car pluseurs de la dicte ville se retraistrent dedenz, qui bien le deffendirent et garderent ; et aussi fu il assez tost après raffraischi de genz d'armes.
Et environ XV jours après, une partie des diz Anglois de compaigne, environ IIII cens ou V cenz s'en alerent en Anjou et pristrent la ville de Chasteau-Gontier, par la maniere qu'ilz avoient prise Vyre.
Et les diz Gascoings se tindrent bien trois sepmaines ou un moys en la dicte ville de Baugency, et pluseurs fois ala le seigneur de Lebret, de par le roy de France, par devers eulz pour traictier, comme ilz widassent le royaume de France ; et en esperance de certain traictié, pourparlé et non passé entre eulx, les diz Gascoings passerent la riviere de Loire par devers la Sauloigne ; et crut tant la riviere, assez tost après, que ilz ne la porent rappasser sanz pont, et ainsi demourerent une piece en attendant la response du dit traictié, que le seigneur de Lebret avoit porté devers le Roy.
Des appellacions que le conte d'Armignac et autres nobles firent contre le prince de Galles en France.
Environ celui temps, le conte d'Armignac, le seigneur de Lebret, le conte de Pierregort et pluseurs autres barons et nobles du duchié de Guyenne appellerent du prince de Galles, duc de Guyenne, pour pluseurs  griefz que il leur avoit faiz, et se traistrent devers le roi de France, afin que il receust leur appellacions et donnast adjournemens en cas d'appel.
Et sur ce ot le dit Roy grant deliberacion ; et par le conseil que il ot il leur octroia les diz adjournemens, car il n'avoit  encores faites aucunes renonciacions aus ressors et souverainnetez des terres, par luy bailliées au dit roy d'Angleterre, jasoit ce que les termes feussent passez, dedenz les quelz devoient estre faictes les dictes renonciacions.
Car le roy d'Angleterre avoit esté reffusans et delayans de faire aucunes renonciacions, que il devoit faire, les quelles se devoient faire lors et par la maniere que contenu est es lettres, des quelles la teneur est cy après encorporée.
Et toutesvoies, jusques ad ce que les dictes renonciacions feussent faites, les diz ressors et souverainnetez demourroient au roy de France, par la maniere que il les avoit avant le dit traictié ; més il devoit surseoir de en user jusques à certain temps, si comme es dites lettres est contenu, des quelles la teneur ensuyt :  Ci s'ensuit le contenu des lectres des renonciacions que le roy d'Angleterre et le prince son filz devoient faire des terres, qu'il tenoient, ci nommées.
« Edouard, par la grace de Dieu roy d'Angleterre, seigneur d'Irlande et d'Acquitaine, a tous ceuls qui ces presentes lettres verront, salut.
Comme pour les discencions,  debaz et descors, meuz et esperez à mouvoir entre nous et nostre tres chier frere le roy de France, certains traicteurs et procureurs de nous et de nostre tres chier ainsné filz Edouard, prince de Galles, aians ad ce souffisant povoir et auctorité pour nous, et pour lui et nostre royaume, d'une part, et certains autres traicteurs et procureurs de nostre dit frere et de nostre tres chier neveu Charles, duc de Normandie et dalphin de Viennois, filz ainsné de nostre dit frere de France, ayant povoir et auctorité de son dit pere en ceste partie, pour son dit pere et pour luy, se feussent assemblez à Bretigny près de Chartres, ou quel lieu fu parlé, traictié et accordé final paix, et accordé le VIIIe  jour de may derrenierement passé, des traicteurs et procureurs de l'une et de l'autre partie, sur les discencions, debaz, guerres et descors devant diz ; les quiex traictié et paix les procureurs de nous et de nostre dit filz, pour nous et pour luy, et les procureurs de nostre dit frere et de nostre dit neveu, pour son pere et pour luy, jurerent aus sains euvangiles tenir et garder, et après ce le jurerent solempnelment  noz diz filz et neveu, ou nom que dessus, et depuis, nous et nostre dit frere l'avons confermé et juré solempnelment ; par my le quel accort, entre les autres choses, nostre frere et son filz devant diz sont tenuz et ont promis baillier,  delivrer et delaissier à nous, nos hoirs et successeurs à tousjours, les citez, contez, villes, chasteaux, forteresses, terres,  isles, rentes, revenues et autres choses qui s'ensuyvent, avec ce que nous tenons en Guyenne et en Gascoingne, à tenir et posseder perpetuelment, à nous et à noz hoirs et successeurs, ce que en demaine en demaine et ce que en fié en fié, et par le temps et maniere cy après esclarciz ; la cité, le chastel et la conté de Poitiers, et toute la terre et le pays de Poitou, ensemble le fieu de Thouart et la terre de Belleville ; la cité et le chastel de Xaintes, et toute la terre et le pays de Xaintonge, par deçà et par delà la Charente, avec la ville, chastel et forteresse de la Rochelle, et leur appartenances et appendances ; la cité et le chastel d'Agen, et la terre et le payz d'Agenoiz ; la cité, le chastel et toute la conté de Pierregort, et la terre et le pays de Pierreguis ; la cité et le chastel de Lymoges, et la terre et le pays de Lymosin ; la cité et le chastel de Caours, et la terre et le pays de Caoursin ; la cité et le chastel et le pays de Tarbe, et la terre et le pays et la conté de Bigorre ; la conté, la terre et le pays de Gaure ; la conté et le chastel d'Engoulesme, et la conté et la terre et le pays d'Angoulesmois ; la cité et le chastel de Rodès et la terre et le payz de Rouergue ; et, s'il y a aucuns seigneurs, comme le conte de Foeiz, le conte d'Armignac, le conte de L'Ille, le conte de Pierregort, le viconte de Lymoges ou autres, qui tiennent aucunes terres ou lieux dedenz les mectes des diz lieux, ilz en feront homaige à nous et tous autres services et devoirs, deuz à cause  de leurs terres et lieux, en la maniere qu'ilz les ont faiz ou temps passé ; et tout ce que nous, ou aucuns des roys d'Angleterre anciennement tindrent en la ville de Monstereul-sur-la-mer et es appartenances ; toute la conté de Pontieu tout entierement, sauf et excepté que, se aucunes choses ont esté alienées par les roys d'Angleterre, qui ont esté pour le temps, de la dite conté et appartenances, et à autres personnes que aux roys de France, nostre dit frere, ni ses successeurs, ne seront pas tenuz de les rendre à nous, et, se les dictes alienacions ont esté faites aux roys de France, qui ont esté par le temps, sanz aucun moyen, et nostre dit frere  les tiengne à present en sa main,  il les laissera à nous entierement, excepté que, se les roys de France les ont eues  par eschange à autres terres, nous delivrerons ce que l'en en a eu par eschange, ou nous laisserons à nostre dit frere les choses ainsi alienées ; mais, se les roys d'Angleterre, qui ont esté par le temps, en avoient aliené ou transporté aucunes choses en autres personnes que es roys de France, et depuis ilz sic soient venuz es mains de nostre dit frere, ou aussi par partage, nostre dit frere ne sera pas tenuz de les rendre ; et aussi se les choses dessus dites doivent hommaiges, nostre dit frere les baillera à autres qui en feront hommaige à nous, et, s'il ne doivent hommaige, il nous baillera un tenant, qui nous en fera le devoir, dedenz un an prochain après ce que nostre dit frere sera partiz de Calais ; le chastel et la ville de Calais, le chastel, la ville et seigneurie de Merk, les villes, chasteaux et seigneuries de Sangate, Coulongne, Hammes, Wale et Oye, avec terres, bois, marez, rivieres, seigneuries, advoesons d'eglises et toutes  autres appartenances et lieux, entregisanz dedenz les mectes et bondes qui s'ensuivent : c'est asavoir de Calays jusques au fil de la riviere par devant Gravelingues, et aussi par le fil de mesme la riviere tout entour l'Angle, et aussi par la riviere qui va par delà Poil, et par meisme la riviere, qui chiet ou grant lay de Guynes, jusques à Fretin, et d'ilec par la valée entour la montaigne de Calkuli, encloant mesmes la montaigne, et aussi jusques à la mer, avec Sangate et toutes les appartenances ; le chastel et la ville et tout entierement la conté de Guynes, avec toutes les terres, villes, chasteaux, forteresses, lieux, hommes, hommaiges, seigneuries,  bois, forestz, droitures d'icelles, aussi entierement comme le conte de Guynes, derrain mort, les tint au temps qu'il ala de vie a trespassement ; et obeiront les eglises et les bonnes gens, estans dedenz les limitacions du dit conté de Guynes, de Calais et de Merk et des autres lieux dessus diz, à nous, aussi comme ilz obeissoient à nostre dit frere et au conte de Guynes, qui fu pour le temps ; toutes les quelles choses, comprises en ce present article et en l'article prochain precedent de Merk et de Calais, nous tendrons en demaine, excepté les heritages des eglises, qui demourront aux dictes eglises entierement, quelque part qu'ilz soient assis, et aussi excepté les heritages des autres genz des pays de Merk et de Calais, assis hors de la ville de Calais, jusques à la value de cent livrées de terre par an, de la monnoie courant au pays et au dessoubz, les quiex heritages leur demourront jusques à la value dessus dite et au dessoubz ; mais les habitacions et heritages assis en la dicte ville de Calais, avec leurs appartenances, demourront en demaine à nous pour en ordener à nostre volenté, et aussi demourront aus habitans, en la terre, ville et conté de Guynes, toutes leurs demaines entierement et revendront plainement, sauf ce que est dit par avant des confrontacions, mectes et bondes dessus dites, en l'article de Calais, et toutes les isles adjacens aux villes, pays et lieux avant nommez, ensemble avec toutes les autres isles, les quelles nous tenrons ou temps du dit tractié ;   Et eust esté pourparlé que nostre dit frere et son ainsné filz renonçassent as ressors et souverainetez et à tout droit qu'ilz pourroient avoir en toutes les choses dessus dites, et que nous les tenissons comme voisin, sanz ressort et souveraineté de nostre dit frere, ou dit royaume de France, et que tout le droit que nostre dit frere avoit es choses dessus dites, il nous cedast et transportast perpetuelment et à tousjours ; et aussi eust esté pourparlé que semblablement nous et nostre dit filz renoncissons expressement à toutes les choses qui ne doivent estre bailliées ou demourer à nous par le dit traictié, et par especial ou nom et au droit de la couronne et du royaume de France, à hommaige, souveraineté et demaine du duchié de Normandie, du duchié de Touraine, des contez d'Anjou et du Maine, et souveraineté et homage du duchié de Bretaigne, à la souverainneté et hommaige du conté et pays de Flandres, et à toutes autres demandes que nouz faisons et faire pourrions pour quelque cause que ce soit, excepté  les choses dessus dites, qui doivent demourer et estre bailliées à nous et à noz hoirs, et que nous leur transportissions, cessissons et delaississions tout le droit que nous pourrions avoir en toutes les choses, qui à nous ne doivent estre bailliées.
Sur les quelles choses, après pluseurs altercations eues sur ce, et par especial pour ce que les dictes renonciacions ne se font pas de present, avons finablement accordé avec nostre dit frere, par la maniere qui s'ensuit :  C'est assavoir que nous et nostre dit ainsné filz renoncerons, et ferons et avons promis à faire les renonciacions, transpors, cessions et delaissemens dessus diz, quant et si tost que nostre dit frere aura baillié à nous ou à noz gens, especialment de par nous deputez, la cité et le chastel de Poitiers, et toute la terre et le pays de Poitou, ensemble le fyé de Thouart et la terre de Belleville ; la cité et le chastel d'Agen, et toute la terre et le pays d'Agenois ; la cité et le chastel de Pierregort et toute la terre et le pays de Pierreguis ; la cité et le chastel de Caours et toute la terre et le pays de Caoursin ; la cité et le chastel de Lymoges et toute la terre et le pays de Lymosin ; et toute la conté de Gaure.
Les quelles choses nostre dit frere nous a promis à baillier ou à noz especiaulx deputez dedenz la feste de la Nativité Saint-Jehan-Baptiste prochain,  se il puet ; et  tantost après ce, devant certaines personnes, que nostre dit frere deputera, nous et nostre dit ainsné filz ferons, en nostre royaume, ycelles renonciacions, transpors, cessions et delaissemens, par foy et sairement, solempnelment, et d'icelles ferons bonnes lettres ouvertes, seellées de nostre grant seel, par la maniere et forme comprise en noz autres lettres sur ce faites et que compris est ou dit traictié, les quelles nous envoierons, à la feste de l'Assumpcion Nostre-Dame prochaine ensuyvant, en l'eglise des Augustins à Bruges ; et les ferons baillier à ceuls que nostre dit frere y envoiera lors pour les recevoir.
Et, se dedenz la dicte feste Saint-Jehan-Baptiste nostre dit frere ne povoit baillier les citez,  contées, chasteaux, villes, terres, pays,  isles et lieux dessus prouchainement nommez, il les doit baillier dedenz la feste de Toussains prochaine venant en un an ; et, ycelles bailliées, ferons nous et nostre dit fils les dictes renonciations, transpors, cessions et delaissemens, par devant les gens qui seront deputez par nostre dit frere, comme dit est, et en ferons lettres teles et par la maniere dessus dicte, et les ferons baillier à ses genz au jour de la feste Saint-Andryeu lors ensuyvant, en la dicte eglise des Augustins, à Bruges, par la maniere dessus dite.
Et aussi nous a promis nostre dit frere que il et son ainsné filz renonceront et feront semblablement, lors et par la maniere dessus dicte, les renonciacions, transpors, cessions et delaissemens accordez par le dit traictié à faire de sa partie, si comme dessus est dit ; et envoiera ses lettres patentes seellées de son grant seel aux diz  lieux et termes, pour les baillier aus genz qui de par nous y seront deputez semblablement, comme dit est.
Et aussi nous a promis et accordé nostre dit frere que lui et ses hoirs surserront, jusques aus termes des dictes renonciacions dessus esclarciz, de user de souverainnetez et ressors en toutes les citez, contez, chasteaux, villes, terres, pays, isles et lieux que nous tenions ou temps du dit traictié, les quelles nous doivent demourer par le dit traictié, et es autres qui, à cause des dites renonciacions et du dit traictié, nous seront bailliées et doivent demourer à nous et à noz hoirs, sanz ce que nostre dit frere ou ses hoirs ou autres à cause de la coronne de France, jusques aux termes dessus esclarciz et yceulz durans, puissent user d'aucuns services ou souverainetez, ne demander subjeccion sur nous, noz hoirs, noz subgiez d'icelles, presenz et avenir, ne querelles ou appeaulx en leur court recevoir, ne rescrire à ycelles, ne de  jusridicion aucune user à cause des citez, contez, chasteaulx, villes, terres, pays, isles et lieux prochains nommez.
Et nous a aussi accordé nostre dit frere que nous, ne noz hoirs, ne aucuns de noz subgiez, à cause des dites citez, contées, chasteaux, villes,  terres, pays, isles et lieux prouchains avant diz, comme dit est, soient tenuz ne obligiez de le recognoistre nostre souverain, ne de faire aucune subjeccion, service ne devoir à lui, ne à ses hoirs, ne à la coronne de France, jusques aus termes des renonciacions devant dites.
Et aussi accordons et promettons à nostre dit frere que nous et noz hoirs surserrons de nous appeller et porter roys de France  par lectres, ne autrement, jusques aus termes dessus nommez et yceulz durans.
Et combien que es articles du dit accort et traictié de la paix en ces presentes lectres, ou autres dependens des diz articles ou de ces presentes, ou autres quelconques que elles soient, soient ou feussent aucunes paroles ou fait aucun, que nous ou nostre dit frere deissions ou feissions, qui sentissent  translacions ou renonciacions taisibles ou expresses des ressors ou souverainetez, est l'entencion de nous et de nostre dit frere que les avant diz souverainetez et ressors, que nostre dit frere se dit avoir es dictes terres qui nous seront bailliées, comme dit est, demourront en l'estat ou quel elles sont à present, mais toutesfoiz qu'il surserra de en user et de demander subjeccion par la maniere dessus dicte jusques aus termes dessus esclarciz.
Et aussi voulons et accordons à nostre dit frere que, après ce qu'il aura baillié les dictes citez, contez, chasteaux, villes, terres, pays, isles et lieux qu'il nous doit baillier par my sa delivrance et renonciacions dessus dites, et les dites renonciacions, transpors et cessions, qui sont à faire de sa partie par luy et par son ainsné filz, faites, et envoiées aux diz jour et lieu à Bruges les dictes lettres et bailliées aux deputez de par nous, que la renonciacion, transport, cession et delaissement à faire de nostre partie soient tenues pour faites ; et par habondant,  nous renonçons dès lors par expres au nom et au droit de la couronne et du royaume de France et à toutes les choses que nous devons renoncier par force du dit traité, si avant comme proffiter pourra à nostre dit frere et à ses hoirs.
Et voulons et accordons que, par ces presentes, le dit traictié de paix et accort fait entre nous et nostre dit frere, les subgiez, aliez et adherens d'une partie et d'autre, ne soit, quant aus autres choses contenues en ycelui, empiré ou affebli en aucune maniere ; mais voulons et nous plaist qu'il soient et demeurent en leur plainne force et vertu.
Toutes les quelles choses, en ces presentes lettres escriptes, nous, roy d'Angleterre dessus dit, voulons, octroions et promectons loialment et en bonne foy, et par nostre sairement, fait sur le corps Dieu es saintes Euvangiles, tenir, garder, enteriner et acomplir sanz fraude et sanz mal enging de nostre partie ; et ad ce et pour ce faire, obligons à nostre dit frere de France, nous, noz hoirs et tous noz biens presens et avenir, en quelque lieu qu'ilz soient, renonçans par nostre dite foy et serement, à toutes excepcions de fraude, decevance, de croiz  prise et à prendre, et à empetrer dispensacion de pape ou d'autre au contraire ; la quelle, se empetrée estoit, nous voulons estre nulle et de nulle valeur, et que nous ne nous en puissions aidier, et aus droiz disanz que royaume ne pourra estre devisé et general renonciacion non valoir fors en certaine maniere, et à tout ce que nous pourrions dire ou  opposer au contraire, en jugement ou dehors.
En  tesmoingnance des quelles choses nous avons fait mettre nostre grand seel à ces presentes  lettres.
Donné à nostre  ville de Calais soubz nostre grand seel le XXIIIIe   jour d'octobre l'an de grace mil CCC LX.
»   Comment le Roy ala à Tournay, pour parler au conte de Flandres du mariage de sa fille et de Phelippe, duc de Bourgongne, frere du dit Roy, et de VIII cardinalx que le Pape fist.
En l'entrée du mois de septembre ensuyvant, le Roy parti de Paris pour aler à Tournay, là où il avoit mandé le conte de Flandres, le duc de Braiban et le conte de Henaut, en esperance de parfaire le mariage de messire Phelippe, duc de Bourgoigne, frere du dit Roy, et de Marguerite, fille du dit conte de Flandres, la quelle avoit par avant esté mariée à messire Phelippe, duc de Bourgoigne, derrenier trespassé.
Mais le dit conte de Flandres ne fu point à Tournay, à la journée que le Roy avoit entencion que il y feust, et se envoya  excuser pour cause de maladie ; et pour ce s'en retourna le Roy à Paris, sanz autre chose faire du dit mariage.
Mais madame Marguerite, contesse d' Artoys et mere du dit conte de Flandres, qui estoit alée à Tournay pour celle cause, et qui moult vouloit et desiroit le dit mariage estre fait, ala par devers son dit filz à Malines, en poursivant tousjours la perfeccion et acomplissement du dit mariage.
Item, le venredy, XXIIe  jour du mois de septembre dessus dit, mil CCC LX VIII, le pape Urbain, qui estoit à Monflacon, fist VIII cardinaulx, c'est asavoir : le patriarche de Jherusalem, le patriarche d'Alexandrie, l'arcevesque de Cantorbire, Anglois, l'arcevesque de  Naples, messire Jehan de Dormans, evesque de Beauvez et chancellier de France, né de Dormans sur la riviere de Marne, monseigneur Estienne de Paris, evesque de Paris, né de Vitry empres Paris, sur la riviere de Saine, l'evesque de Castres et le prieur de Saint-Pierre de Romme.
Et en vindrent les nouvelles certaines à Paris et les lettres de pluseurs cardinaulx, le VIe  jour du mois d'octobre ensuyvant.
Item, en la fin du dit mois de septembre, les Anglois de compaigne, qui estoient en la ville de Chasteau-de-Vire, se partirent, par certainne somme de florins que l'en leur donna, et s'en alerent à Chasteau-Gontier par devers leur compaignons, qui là estoient, et pristrent pluseurs forteresses environ, pour ce qu'ilz ne povoient tous estre logiez en la dicte ville de Chasteau-Gontier.
Item, en celui temps, les diz Gascoings de compaigne, qui avoient passé la riviere de Loire, comme dit est, alerent en Touraine, et grant foison de gens d'armes du royaume de France, tant aux gaiges du Roy comme sanz gaiges, alerent après, en esperance de les combatre, jusques à une ville que l'en appelle Faye-les-Vigneuses, en la quelle se estoient retraiz les diz Gascoings ; et se tindrent les dites genz d'armes devant la dicte ville par aucuns jours, cuidans que yceuls Gascoings  deussent issir de la dicte ville pour combatre ; mais riens n'en firent, et pour ce se retraistrent les dictes genz d'armes de France en la ville de Lodun, et assez tost après se departirent, et les diz Gascoings demourerent en la dicte ville de Faye.
Item, le juedy XXIIIe  jour du mois de novembre ensuyvant, aucuns chevaliers et escuiers de la duchié de Bourgoingne, jusques au nombre de L combatans ou environ, se combatirent à gens de compaigne, qui estoient partiz de la forteresse de Lez en Beaujeulaiz, et avoient chevauchié par la duchié de Bourgoingne jusques à Cravent, et s'en retournoient par la conté de Nevers ; et les dessus diz de Bourgoigne les suyrent jusques à une ville appellée Semelay, et là se combatirent à eulx et les desconfirent.
Et furent des diz de compaigne mors jusques au nombre de XI ou de XII, et environ XL pris, et les autres s'en fouyrent ; et si furent rescoux grant foison de prisonniers, que les diz de compaigne avoient pris.
De la nativité de Charles, premier filz de Charles le Quint, roy de France.
Le dymenche, tiers jour du mois de decembre, l'an mil CCC LXVIII dessus dit, premier jour de l'Avent Nostre Seigneur, en la tierce heure après mienuit, la royne Jehanne, femme du roy Charles, lors roy de France, ot son premier filz, en l'ostel de emprès Saint-Pol de Paris ; et estoit la lune ou signe de la Vierge en la seconde face du dit signe, et avoit la lune XXIII jours.
Du quel enfantement le dit Roy et tout le peuple de France orent tres grant joie, et non pas sanz cause, car onques le dit Roy n'avoit eu aucun enfant masle.
Si en rendy le dit Roy graces à Dieu et à la Vierge Marie, et celui jour ala à Nostre-Dame de Paris, et fist chanter devant l'ymage de Nostre Dame, à l'entrée du cuer, une belle messe de Nostre Dame ; et l'endemain, ou jour de lundy, ala à Saint-Denys en France, en pelerinage, et fist donner aus ordres de Paris grant foison de florins, jusques au nombre de trois mile florins et de plus.
Item, celui jour de dymenche, messire Aymeri de Maignac, nouvel evesque de Paris, entra à Paris et fu apporté de sainte Genevieve à Nostre-Dame, si comme il est acoustumé : et lui fist le Roy sa feste et donna  à disner au Louvre au dit evesque et à tous ceuls qui le acompaignierent.
De la solempnité du baptisement de Charles, filz du roy Charles le Quint de ce nom.
Le merquedy ensuyvant, VIe  jour de decembre, l'an M CCC LX VIII dessus dit, le dit filz du Roy fu crestienné en l'eglise de Saint-Pol de Paris, environ heure de prime, par la maniere qui ensuit.
Et dès le jour de devant furent faites lices de marrien en la rue, devant la dicte eglise et aussi dedenz la dite eglise environ les fons, pour mieulx garder qu'il n'y eust trop presse de gens.
Premierement, devant le dit enfant ot deux cens varlés, qui portoient deux cens torches, qui tous demourerent en la dicte rue, tenans les dites torches ardans, excepté seulement XXV qui entrerent dedenz  le dit moustier.
Et après estoit messire Hue de Chasteillon, seigneur de Dampierre, maistre des arbalestiers, qui portoit un cierge en sa main, et le conte de Tanquarville si portoit une couppe, en la quelle estoit le sel, et avoit une touaille en son col, dont le dit sel estoit couvert.
Et après estoit la royne Jehanne d'Evreux, qui portoit le dit enfant sur ses bras ; et monseigneur Charles, seigneur de Montmorenci, et monseigneur Charles, conte de Dampmartin, estoient de costé lui ; et ainsi issirent du dit hostel du Roy de Saint-Pol, par la porte qui est au plus près de la dite eglise.
Et tantost après le dit enfant estoient le duc d'Orliens, oncle du Roy, le duc de Berry, le duc de Bourgoingne, freres du dit Roy, le duc de Bourbon, frere de la Royne, et pluseurs autres grans seigneurs et dames, la royne Jehanne, la duchesse d'Orliens, sa fille, la contesse de Harecourt et la dame de Lebret, suers de la Royne, les quelles estoient bien parées en couronnes et en joyaux ; et après pluseurs autres dames et damoiselles, bien parées et bien aournées.
Et ainsi fu apporté le dit enfant jusques à la grant porte de la dicte eglise de Saint-Pol, à la quelle porte estoient, qui attendoient le dit enfant, le cardinal de Beauvés, chancellier de  France, qui le dit enfant crestienna, et le cardinal de Paris, en sa chappe de drap sanz autres aournemens, et les arcevesques de Lyon et de Sens, et les evesques d'Evreux, de Coustances, de Troyes, d'Arras, de Meaulx, de Beauvés, de Noyon et de Paris ; et les abbez de Saint-Denis, de Saint-Germain-des-Prez, de Sainte-Genevieve, de Saint-Victor, de Saint-Magloire, tous en mictres et en crosses, et tous furent au crestiennement.
Et le tint sur les fons le dit seigneur de Montmorency, et fu appelé Charles pour les diz seigneur de Montmorenci et conte de Dampmartin, qui ce meismes  nom avoient.
Et après fu reporté le dit enfant ou dit hostel de Saint-Pol, par le cymetiere de la ditte eglise et par un huys par le quel l'en entroit ou dit hostel, pour la presse qui estoit devant la dicte eglise.
Et celui jour, fist le Roy faire une donnée, en la couture Sainte-Katherine, de VIII parisis à chascune personne qui voult aler à la dicte donnée, et y ot si grant presse que pluseurs femmes furent mortes en la dicte presse.
Item, celui merquedy après vespres, le dit cardinal de Paris parti de la dicte ville pour aler à Romme, devers le Pape, et prist congié du Roy au Louvre, et le convoierent jusques hors de Paris les dux de Berry et de Bourgoingne, freres du Roy, et aussi fist le cardinal de Beauvés et pluseurs autres prelas, qui estoient en la dite ville de Paris, et s'en ala au giste à Charenton.
Item, le venredy, jour de la Purificacion Nostre-Dame, ou dit an M CCC LX VIII, messire Guillaume de Meleun, lors arcevesque de Sens, par bulles du Pape à li sur ce envoiées, presenta et bailla au dit cardinal de Beauvés, chancellier de France, le chappel rouge, ou chastel du Louvre emprès Paris, en la presence du roy Charles, après la messe, emprès l'autel de la chappelle du dit chastel.
Item, le dymenche ensuyvant, IIIIe  jour du mois de fevrier, l'an dessus dit, la Royne releva de sa gesine de son dit filz, au quel le Roy avoit donné le Dalphiné de Viennois, et pour ce estoit appellé monseigneur le dalphin.
Et ot grant feste aus dictes relevailles, à  disner et après disner, de dancier et d'autres esbatemens.
Item, en celui temps, en divers jours, se rendirent aus gens du roy de France pluseurs villes et forteresses du duchié de Guyenne, qui par avant estoient subgiez du roy d'Angleterre ; et se aerdirent aus appellacions que avoient faites le conte d'Armygnac, le conte de Pierregort, le seigneur de Lebret et pluseurs autres du pays de Guyenne, contre le prince de Galles, ainsné filz du roy d'Angleterre et duc de Guyenne.
Et en ce temps le dit prince acoucha malade d'une moult grieve maladie et devint ytropite.
Et pour les causes devant dites, le roy d'Angleterre envoia des Anglois de son pays et un sien autre filz, appellé monseigneur Hemon,  ou pays de Guyenne.
Car pour occasion des dictes appellacions, se ensivit guerre entre les diz roy et ses enfans contre les diz appellans.
De la desconfiture de la bataille du roy Pierre d'Espaigne et comment il mourut.
En l'an dessus dit mil CCC LXVIII, le XIIIIe  jour du mois de mars, le roy Henry et le roy Pierre de Castelle, des quelz chascun tenoit grant partie du royaume de Castelle, se combatirent assez près de Sebille la  Grant, et estoient avec le dit Henry pluseurs François et Bretons tenanz la partie du roy de France, et avecques le dit Pierre estoient pluseurs Castellains et Sarrazins.
Et fu ycelui Pierre desconfit et tres grant foison de ses gens mors.
Et il s'enfouy en ung chastel, qui estoit assez pres du lieu de la bataille, et fu suyvi par le roy Henry et par ses gens, qui se mistrent entour le chastel.
Et ycelui Pierre, cuidant eschapper, traicta à aucuns de ceuls de la partie de Henry, qui estoient hors du dit chastel, à une grande somme de florins, pour le conduire seurement hors du dit chastel, les quelz le revelerent au dit Henry.
Et fu ycelui Henry à l'encontre du dit Pierre, ou ses gens pour li, et pristrent le dit Pierre au partir du  dit chastel, et li fist le dit Henry couper la teste, le XXIIe  jour du dit mois.
Si fu l'en liez en France de ceste aventure, car le dit Henry avoit tousjours tenu et encores tenoit la partie de France et le roy Pierre estoit aliez aus Anglois.
Toutesvoies estoient freres les diz Henry et Pierre, mais Pierre estoit legitime, et Henry non, si comme l'en disoit.
Si demoura le royaume tout enterin au dit Henry, et certainement moult de gens tenoient que ce feust advenu au dit Pierre, pour ce que il estoit tres mauvais homme et avoit murtri mauvaisement et trayteusement sa bonne femme espousée, fille du duc de Bourbon et suer de la royne de France.
De la confirmation du mariage de messire Phelippe, duc de Bourgongne, et de la fille au conte de Flandres, et comment Abbeville en Pontieu et pluseurs autres villes se rendirent au roy de France.
L'an de grace mil CCC LXIX, le samedi après Pasques, qui fu le VIIe  jour d'avril, car Pasques furent celi an le  premier jour d'avril, le mariage qui longuement avoit esté traictié de messire Phelippe, frere du roy de France Charles, et duc de Bourgoigne, et de Marguerite, fille de messire Loys, conte de Flandres, fu passé et accordé par certaines manieres et condicions, dont mencion sera faite ci après, après ce que la cronique fera mencion de la solempnisacion du dit mariage en Sainte Eglise.
Item, le dymenche XXIXe  jour du dit mois d'avril l'an dessus dit, la ville d'Abbeville en Pontieu se rendy aus gens du roy de France, c'est assavoir à messire Hue de Chasteillon, maistre des arbalestiers du dit Roy, pour et ou nom du dit Roy, comme à leur souverain seigneur.
Et celi jour se rendi la ville de Rue.
Et celle sepmaine se rendirent pareillement toutes les villes, chasteaux et forteresses de la conté de Pontieu que le roy d'Angleterre tenoit, par tele maniere que le dit roy de France ot par ses gens la possession de la dite conté, en X jours après ce que la dite ville d'Abbeville se fu rendue, excepté une forteresse appelée Noielle, la quelle n'estoit pas du demaine de la dite conté, mais en estoit tenue en fief, et le demaine estoit à la contesse d'Aubemarle, à la quelle contesse les gens du roy d'Angleterre l'avoient ostée, et la tindrent messire Nicole Stamworth et autres Anglois qui estoient  dedenz.
Et les causes pour les quelles le roy de France fist prendre la dite conté, et les autres terres assises en Guyenne, qui se mistrent en l'obeissance du roy de France et par avant estoient au roy d'Angleterre, seront ci après escriptes.
Item, le secont jour de may, l'an dessus dit, se presenterent en parlement contre Edouart, prince de Galles et duc de Guyenne, le conte d'Armignac, messire Jehan d'Armignac, le seigneur de Lebret et pluseurs autres nobles, consulz, consulaz et communautez du duchié de Guyenne, les quels avoient appellé du dit duc de Guyenne.
Du parlement que le Roy tint sur le fait des appellacions, dont mencion est faite.
Le merquedi IXe  jour du dit mois de may, veille de l'Ascencion l'an dessus dit, le roy de France Charles  fu en la chambre de Parlement, en la maniere que le roy de France y a acoustumé de estre, et la royne Jehanne assise de costé le Roy, et le cardinal de Beauvés, chancelier de France, au dessous, ou lieu ou quel siet le premier president.
Et de ce renc seoient les arcevesques de Reins, de Sens et de Tours, et pluseurs evesques jusques au nombre de XV, et pluseurs abbez  et autres gens d'eglise, envoiez à cele convocacion, seoient es bas bans et par terre.
Et ou renc, où sieent les lays de Parlement, seoient les dux d'Orliens et de Bourgoigne, le conte d'Alençon, le conte d'Eu et le conte d'Estampes, tous des Fleurs de lis, et pluseurs autres nobles ; et aussi avoit en la dite chambre gens des bonnes villes envoiez à la dite assemblée, et autres  en  si grant nombre que toute la chambre estoit plaine.
Et là fist dire et exposer le Roy par le dit cardinal, et après par messire Guillaume de Dormans, frere du dit cardinal, comment il avoit esté requis par les diz appellans du duchié de Guyenne, de recevoir leurs appellacions, dont dessus est faite mencion, et comment il avoit esté conseillié de les recevoir, et que il ne les povoit ne devoit reffuser, et pour ce les avoit receues, et donné adjournemens aus appellans contre le dit prince ; comment, pour celle cause et pour autres, le roy d'Angleterre avoit envoié par devers le roy de France, et comment le roy de France avoit envoié en Angleterre les contes de Tanquarville, de Salebruche, messire Guillaume de Dormans et le doyen de Paris.
Et fist dire le Roy par ledit messire Guillaume de Dormans les responses que il avoit faites au dit roy d'Angleterre sur les dites requestes,  et aussi les requestes que il li avoient faites pour le roy de France, et la response que avoit fait sur tout le Conseil du roy d'Angleterre, tout en la forme et maniere que escript sera ci après.
Et fu dit par la bouche du Roy à tous que, se ilz veoint que il eust fait chose que il ne deust, que ilz le deissent et il corrigeroit ce que il avoit fait, car il n'y avoit faite chose qui bien ne se peust adrecier, se deffaut ou trop avoit fait ; et fu dit à tous, tant par le Roy comme par le dit cardinal, que chascun y pensast et que le venredy ensuyvant refeussent bien matin en la dite chambre, pour dire leur avis sur ce.
Item, le juedy ensuyvant, jour de l'Ascencion, à relevée, le Roy, la royne Jehanne et grant nombre des conseilliers du Roy, tous les prelas et les nobles refurent assemblez en la dite chambre de Parlement, et dist le Roy et fist dire par le cardinal et par messire Guillaume de Dormans, son frere, les causes pour les quelles il avoit receu les appeaulx, faiz du prince et de ses officiers, par les diz conte d'Armignac, seigneur de Lebret, et leurs adherens.
Et dist lors le Roy que il vouloit avoir leur conseil et avis, se il avoit en aucune chose failli ou erré ; les quelz tous d'un accort, chascun par sa bouche, respondirent que le Roy avoit raisonnablement fait ce que il avoit fait, et ne le devoit, ne povoit reffuser, et que, se le roy d'Angleterre faisoit guerre pour cele cause, indeuement la feroit et sanz raison.
Item, le venredi matin ensuyvant, XIe  jour du dit mois de may, le Roy, la dite Royne, les prelas, les nobles, les bonnes villes refurent assemblez en la dite chambre de Parlement, et furent tous d'accort, par la  maniere que avoient esté les autres le jour precedent, à relevée ; et après furent leues les responses, qui avoient esté avisees à faire au roy d'Angleterre, sur la bille ou cedule, qui avoit esté bailliée as genz du roy de France en Angleterre, les quelles responses furent approuvées de tous ceuls de la dite assemblée.
Et si fu ordené que le Roy les envoieroit en Angleterre au Conseil du roy d'Angleterre, et ainsi fu fait.
.
