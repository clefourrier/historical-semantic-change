LIVRE VIII CHAPITRE I De l' ordre et prouvision que le roy mit au royaume de Naples , voulant retourner en France Pour myeulx continuer mes memoires et vous informer , me fault retourner à parler du roy , qui , despuis qu' il entra à Napples jusques il en partir , ne pensa que à passer temps , et d' aultres à prendre et prouffiter ; mais son eage l' excusoit : nul ne sçauroit excuser les aultres de leur faulte , car le roy de toutes choses les croyoit.
Et , s' ilz luy eussent sceü dire qu' il eust bien pourveü trois ou quatre chasteaulx , il tint encores le royaulme , ou seullement Napples , dont il avoit donné les vivres , comme ay dict , et celuy de Gayète ; mais , en gardant celuy de Napples , jamais la ville ne se fust rebellée.
Il tira tous les gens d' armes à l' entour de luy , depuis la conclusion de la ligue , et ordonna cinq cens hommes d' armes françoys et deux mil cinq cens Suisses et quelque poy de gens de pied françoys pour la garde du royaulme , et avec le reste delibera s' en retourner en France par le chemin qu' il estoit venu : et la ligue se preparoit à l' en garder.
Le roy d' Espaigne avoit envoyé et envoyoit quelques querevelles en Cecille , mais poy de gens dessus.
Toutesfoiz , avant que le roy partist , ilz avoient jà garny Regis en Calabre , qui est près Cecille , et plusieurs foiz j' avoys escript au roy que là devoient descendre , car l' ambassadeur de Napples le m' avoit dict , cuydant que jà y fussent.
Et si le roy y eust envoyé d' heure , il eust pris le chasteau , car le peuple de la ville tenoit pour luy.
Aussi vindrent gens de Cecille à la Mantie et à la Turpie , par faulte d' y envoyer , et à Trente , en Pouille , qui avoient levé les banières du roy , veü la ligue et qu' ilz estoient settuez près de Brandis et Gualipoly et qu' ilz ne pouvoient finer de nulles gens : levèrent les banières d' Arragon ; et don Federic , qui estoit à Brandis , la fournit.
Et par tout le royaulme commencèrent à muer pensée et se prist à changer la fortune , qui , deux moys devant , avoit esté au contraire , tant pour voir ceste ligue que le partement du roy et la pouvre provision que on laissoit , plus en chief que en deffault de nombre.
Pour chief y demoura monsr de Montpencier , de la maison de Bourbon , bon chevalier et hardy , mais poy saige ; il ne se levoit qu' il ne fust mydi.
En Calabre laissa monsr d' Aubigny , de nation d' Escoce , bon chevalier et saige et honnourable , qui fut grant connestable du royaulme ; et luy donna , comme ay dict , la conté de Daran et marquisat de Asquillasse.
Il laissa au commencement le seneschal de Beaucaire , appellé Estienne de Vers , cappitaine de Gayète , faict duc de Nolle et aultres seigneuries , grant chambellan : et passoient tous les deniers du royaulme par sa main ; et avoit cestui-là plus de fetz qu' il ne pouvoit ne n' eust sceü porter.
Bien affectionné estoit à la garde dudit royaulme.
Il laissa monsr Donjullien , Lorrayn , et le fist duc de Mont-Sainct-Angel , qui a faict merveilles de bien se y gouverner.
A Manfredonnye laissa messire Gabriel de Montfaulcon , homme que le roy extimoit fort ; et à tous donna grosses terres.
Cestui-là s' y conduisit très mal et la bailla au bout de quatre jours , par faulte de vivres , et il l' avoit trouvée bien garnye , et estoit en lieu habondant de bledz.
Plusieurs vendirent tout ce qu' ilz trouvèrent aux chasteaulx , et , dit - l' on , cestui-là pour ung.
A Tranne , laissa Guillaume de Villeneufve , que ses varletz vendirent à don Federic , qui long temps le tint en gallée.
A Tarente laissa George de Suylly , qui se y gouverna très bien et y mourut de peste ; et a tenu ceste cité là pour le roy jusques la famyne l' aict faict tourner.
En l' Aquille demoura le bailly de Victry , qui bien se y conduisit ; et messire Gracien de Guerres , qui fort bien s' est conduict , en l' Abrusse.
Tout demoura mal fourny d' argent ; et les assignoit - l' on sur le royaulme , où tous les deniers faillirent.
Le roy laissa bien appoinctéz les princes de Salerne et de Besignangno ( qui l' ont bien servy tant qu' ilz ont peü ) et aussi les Coulonnoys de tout ce qu' ilz sceürent demander ; et leur laissa plus de trente places pour eulx et les leurs.
S' ilz les eussent voullu tenir pour luy , comme ilz devoient et qu' ilz avoient juré , elles luy eussent faict grant service et leur honneur et prouffict , car je croy qu' ilz ne furent cent ans a si grans ; mais , avant son partement , ilz commencèrent à praticquer.
Et aussi ilz estoient ses serviteurs à cause de Millan , car , naturellement , ilz estoient du parti gibellin ; mais cela ne leur devoit point faire faulcer leur foy , estant si grandement traictéz.
Encores fit le roy plus pour eulx , car il emmena soubz garde et demy prisonnier le seigneur Virgille Ursin et le conte de Petillanne , aussi des Ursins ( et contre raison ) , leurs ennemys ; car , combien qu' ilz eussent esté pris , si sçavoit bien le roy et aussi l' entendoit qu' il y avoit saufconduyt ; et le monstroit bien , car il ne les vouloit mener que jusques en Ast , et puis les renvoyer ; et le faisoit à la requeste des Coulonnoys ; et , avant qu' il y feüst , lesdits Coulonnoys furent tournéz contre luy , et les premiers , et sans alleguer nulle cause.
CHAPITRE II Retraite de Charles VIII 1.
Comment le roy se partit de Naples et repassa par Romme , d' où le pape s' enfuyt à Orviette ; des paroles que le roy tint à monsieur d' Argenton à son retour de Venise.
-  Ordonné que eut le roy comme il entendoit de son affaire , se mist en chemin avecques ce qu' il avoit de gens , que je estimoys neuf cens hommes d' armes au moins , compris sa maison , deux mil cinq cens Suysses , et croy bien sept mil hommes paiéz en tout.
Et y pouvoit avoir mil et cinq cens hommes de deffence , suyvant le train de la court comme serviteurs.
Le conte de Petillanne , qui les avoit myeulx comptéz que moy , disoit que en tout en avoit neuf mil ; et le me dist depuis nostre bataille , dont sera parlé.
Le roy prist son chemin vers Rome , dont le pape par avant vouloit partir , et venir à Padoue soubz le povoir des Venitiens ; et y fut son logis faict.
Depuis , le cueur leur vint , et y envoyèrent quelzques gens , et le duc de Millan y envoya ; et , combien qu' ilz y fussent à temps , sy n' ousa attendre le pape , non obstant que le roy ne luy eust faict que tout honneur et service et luy avoit envoyé ambassadeurs pour le prier d' attendre ; mais il se retira à Orviete et de là à Perouse et laissa des cardinaulx à Rome , qui recueillirent le roy , lequel n' y arresta point ; et ne fut faict desplaisir à nully.
Et m' escripvit aller à luy vers Senne , où je le trouvay , et me fist par sa bonté bon recueil et me demanda , en riant , si les Venitiens envoyeroient au devant de luy ; car toute sa compaignie estoient jeunes gens et ne croyoient point qu' ilz fussent nulz aultres gens qui portassent armes.
Je luy dis ce que la Seigneurie m' avoit dit au departir , devant ung de ses secretaires appellé Bourdin , que eulx et le duc de Millan mectroient quarente mil hommes en ung champ , non point pour l' assaillir , mais pour se deffendre ; et que à part me firent dire , le jour que je partis d' eulx à Padoue , par l' ung de leurs providateurs , qui venoit contre nous , que leurs gens ne passeroient point une rivière près de Parme ( et me semble qu' elle a nom Olie ) , qui est en leur terre , sinon qu' il assaillist le duc de Millan.
Et prismes enseignes ensemble , ledit providateur et moy , de pouvoir envoyer l' ung vers l' autre , s' il en estoit besoing , pour traicter quelque bon appoinctement ; et ne voulluz riens rompre , car je ne sçavois ce qui pourroit survenir à mon maistre.
Et estoit present à ces parolles ung appellé messire Loys Marcel , qui gouvernoit pour ceste année là le Mont Viel , qui est comme ung tresorier ; et l' avoient envoyé me conduyre.
Aussi y estoient les gens du marquis de Mantoua , qui luy portoient argent ; mais ilz ne oýrent point ces parolles de ceulx-là ou aultres.
Portay au roy par escript le nombre de leurs gens de cheval et de pied et Stradiotz , et qui en avoient les charges.
Poy de gens d' alentour du roy croyoient ce que je disoie.
2.
Des deliberations de rendre aux Florentins leurs places.
-  Estant ledit seigneur à Senes , le pressay de partir , dès ce qu' il y eut esté deux jours et les chevaulx repouséz , car ses ennemys n' estoient point encores ensemble ; et ne craignoie sinon qu' il vint des Almans , car le roy des Romains en assembloit laschement et vouloit fort tirer argent content.
Quelque chose que je disse , le roy mist deux matières en conseil , qui furent briefves : l' ung , sçavoir si on devoit rendre aux Florentins leurs places et prandre trente mil ducatz , qu' ilz devoient encores de leur don , et soixante dix mil ducatz , qu' ilz offroient prester et servir le roy à son passaige avecques trois cens hommes d' armes soubz la charge de messire Francisco Sico , vaillant chevalier et de qui le roy se fioit , et de deux mil hommes de pied.
Je fuz d' oppinion que le roy le devoit faire , et d' autres aussi , et seullement retenir Livorne jusques il fust en Ast.
Il eust bien paié ses gens , et encores luy fust demouré de l' argent pour fortraire des gens de ses ennemys et puis les aller chercher.
Toutesfoiz cela n' eut nul lieu , et y empeschoit monsr de Lingny , qui estoit homme jeune , cousin germain du roy ; et ne sçavoit point bien pour quelle raison , sinon pour pitié des Pisans.
L' autre conseil fut que ledit monsr de Lingny faisoit mectre en avant par ung appellé Gauchier de Tinteville et une part de ceulx de Senes , qui vouloient monsr de Lingny pour seigneur ; car la ville est de tous temps en parcialité et se gouverne plus follement que cité d' Itallie.
Il m' en fut demandé le premier.
Je diz qu' il me sembloit que le roy devoit tirer son chemin et ne se amuser à ces folles offres qui ne sauroient durer une sepmaine ; et aussi que c' estoit ville d' Empire , qui seroit mis l' Empire contre nous.
Chascun fut de cest advis ; toutesfoiz on fit aultrement.
Et le prindrent ceulx de Senes pour leur cappitaine et luy promisdrent certaine somme d' argent l' an , dont il n' eut riens , et cecy amusa le roy six ou sept jours.
Et luy monstrèrent les dames ; et y laissa le roy bien trois cens hommes , et s' affoiblit de tant.
Et de là tira à Pise , passant par Pogebon , Chastel-Florentin.
Et ceulx que on laissa à Senes furent chassés avant ung moys de là.
CHAPITRE III Des predications , dignes de memoire , de frère Hieronyme de Florence J' ay oublié à dire que , moy estant arrivé à Florence , allant au devant du roy , allay visiter ung frère prescheur , appellé frère Jheronime , demourant en ung couvent refformé , homme de saincte vie , comme on disoit , qui , quinze ans avoit , demoura audit lieu ; et estoit avecques moy ung maistre d' hostel du roy , appellé Jehan Françoys , saige homme.
Et la cause fut qu' il avoit tousjours presché en grant faveur du roy ; et sa parolle avoit gardé les Florentins de tourner contre nous , car jamais prescheur n' eut tant de credit en cité.
Avoit tousjours asseüré la venue dudit roy , quelque chose qu' on dist n' escripvit au contraire , disant qu' il estoit envoyé de Dieu pour chastier les tirans d' Italie et que riens ne povoit resister ne se deffendre contre luy.
Avoit dit aussi qu' il viendroit à Pise et qu' il y entreroit et que ce jour muroit l' estat de Florence ( et ainsi advint , car Pierre de Medicis fut chassé ce jour ).
Et mainte aultre chose avoit preschée avant qu' elles advinssent , comme de la mort de Laurens de Medicis ; et disoit publicquement la voir par revelation.
Preschoit que l' estat de l' Eglise seroit refformé à l' espée : cela n' est pas encores advenu , mais il en fut bien près , et encores le maintiennent.
Plusieurs le blasmoient de ce qu' il disoit que Dieu luy avoit revellé ; autres y adjoustèrent foy : de ma part , je le reppute bon homme.
Aussi luy demanday si le roy pourroit passer sans peril de sa personne , veü la grant assemblée que faisoient Veniciens , de laquelle il sçavoit myeulx à parler que moy , qui en venois.
Il me respondit qu' il auroit à faire en chemin , mais que l' honneur luy en demoureroit , et n' eust - il que cent hommes en sa compaignée ; et que Dieu , qui l' avoit conduict au venir , le conduiroit encores à son retour ; mais pour ne s' estre point bien acquitté à la refformation de l' Eglise , comme il devoit , et pour avoir souffert que ses gens pillassent et robassent ainsi le peuple , et aussi bien ceulx de son parti ( et luy ouvrirent les portes sans contraincte ) comme les ennemys , que Dieu avoit donné une sentence contre luy ; et brief auroit ung coup de fouet , mais que je luy disse que , s' il vouloit avoir pitié du peuple et deliberer en soy garder de ses gens de mal faire et les punir quant ilz le feroient , comme son office le requeroit , que Dieu revocqueroit sa sentence ou la diminueroit ; et qu' il ne pensast point estre excusé pour dire :  « Je ne faiz nul mal.
»  Et me dist que luy mesmes yroit au devant de luy et luy diroit : et ainsi le feïst , et parla de la restitution des places des Florentins.
Il me cheüt en pensée la mort de monseigneur le Daulphin , car je ne veoye aultre chose que le roy prist à cueur ; mais je diz encores cecy afin que myeulx on entende que tout ce voyage fut vray mistère de Dieu.
CHAPITRE IV Retour de Charles VIII a Pise et relations avec Milan 1.
Comment le roy retint en ses mains la ville de Pise et quelques aultres places des Florentins , pendant que Monsieur d' Orleans , d' ung aultre costé , entra dedans Novarre en la duché de Millan.
-  Comme j' ay dict , le roy estoit entré à Pise , et les Pisans , hommes et femmes , prioient à leurs hostes que pour Dieu tenissent la main envers le roy qu' ilz ne fussent remys soubz la tirannye des Florentins , qui , à la verité , les traictoient fort mal ; mais ainssy sont maintes aultres citéz en Ytallie qui sont subjectes à aultres ; et puis Pise et Florence avoient esté trois cens ans ennemys , avant que Florentins la conquissent.
Et ces parolles et larmes faisoient pitié à noz gens , et oublioient les promesses et sermens que le roy avoit faictz sur l' autel Sainct-Jehan à Florence ; et toutes sortes de gens s' en mesloient , jusques aux archiers et aux Suysses , et menaçoient ceulx qu' ilz pensoient qui vouloient que le roy tint sa promesse , comme le cardinal de Sainct-Malo ( oýz ung archer le menasser ; ailleurs l' ay appellé general de Languedoc ).
Aussi en y eut qui disrent grosses parolles au mareschal de Gié.
Le president de Ganay fut plus de trois jours qu' il n' ousoit coucher à son logis.
Et sur tous tenoit la main à cecy le conte de Ligny ; et venoient lesdits Pisans à grans pleurs devers le roy et faisoient pitié à chascun qui par raison les eust peü aider.
Ung après disner s' assemblèrent quarente ou cinquante gentilzhommes de sa maison , portans leurs haches au col , et le vindrent trouver en une chambre , jouant aux tables avecques monsr de Piennes et ung varlet de chambre ou deux , et plus n' estoient.
Et porta la parolle ung des enffens de Sallezart l' aisné , en faveur des Pisans , chargeant aulcuns de ceulx que je nomme ou tous , disant qu' ilz le trahissoient.
Bien vertueusement , les renvoya le roy ; mais aultre chose n' en fut depuis.
Bien six ou sept jours perdit le roy temps à Pise ; et puys mua la garnison et mist en la citadelle ung appellé Entragues , homme mal conditionné , serviteur du duc d' Orleans ; et luy dressa ledit seigneur de Ligny.
Et y fut laissé des gens de pied de Berry.
Ledit Entragues fit tant qu' il eut encores entre ses mains Pietre Sancto , et croy qu' il en bailla argent , et une aultre place auprès , appellée Mortron.
Il en eut une aultre appellée Librefato près de Luques.
Le chasteau de Seresanne , qui estoit très fort , fut mis par le moyen dudit conte de Ligny entre les mains d' ung bastard de monsr de Roussy , serviteur dudit conte ; ung aultre , appellé Seresannelle , ès mains d' ung de ses aultres serviteurs ; et laissa le roy beaucop gens ausdites places ( et si n' en aura jamais tant à faire ) et refusa l' aide des Florentins et offre dont j' ay parlé , et demourèrent comme gens desesperéz.
Et si avoit sceü , dès avant qu' il partist de Senes , comme le duc d' Orleans avoit prins la cité de Novarre sur le duc de Millan , par quoy le roy povoit estre certain que les Veniciens se declareroient , veü que de par eulx luy avoye dit que s' il faisoit guerre audit duc de Millan , qu' ilz luy donneroient tout aide à cause de la ligue nouvellement faicte ; et avoient leurs gens prestz et en grant nombre.
2.
L' offensive du duc d' Orléans.
-  Et fault entendre que , quant la ligue fut conclue , le duc de Millan cuidoit prendre Ast et n' y pensoit trouver personne ; mais mes lettres , dont j' ay parlé , avoient bien aidé à advencer des gens que le duc de Bourbon y envoya.
Mais les premiers qui y vindrent furent envyron quarante lances de la compaignie du mareschal de Gyé , qui estoient demouréz en France - et ceulx-là vindrent bien à point - et cinq cens hommes de pied que y envoya le marquis de Saluces.
Cecy arresta les gens du duc de Millan , que menoit messire Galeace de Sainct-Severin ; et se logèrent à Noni , ung chasteau que a le duc de Millan à demye lieue d' Ast.
Poy à poy y arrivèrent envyron trois cens cinquante hommes d' armes et des gentilzhommes du Dauphiné et quelque deux mil cinq cens Suysses et des francs archiers du Daulphiné ; et estoient en tout bien sept mil cinq cens hommes paiéz ; mais ilz myrent beaucop à venir et ne servirent de riens à l' intencion par quoy ilz avoient esté mandéz , qui estoit pour venir secourir le roy ; car , en lieu de secourir le roy , il les fallut aller secourir.
Et avoit esté escript à mondit seigneur d' Orleans et aux cappitaines qu' ils n' entreprinsent riens contre le duc de Millan , mais seullement entendissent à garder Ast et à venir au devant du roy jusques sur la rivière du Thesin , pour luy aider à passer ; car il ne avoit nulle aultre rivière qui l' empeschast.
Et fault entendre que ledit duc d' Orleans n' estoit point passé Ast , et l' y avoit le roy laissé.
Toutesfoiz , non obstant ce que le roy luy avoit escript , luy vint ceste praticque si friande que de luy bailler ceste cité de Novarre , qui est à dix lieues de Millan ; et y fut receü à grant joye , tant des Guelfes que des Gibellins ; et luy aida bien à conduire cest oeuvre la marquise de Montferrat.
Le chasteau tint deux jours ou trois ; mais , si cependant il futs allé ou envoyé devant Millan ( il y avoit praticque assez ) , eust esté receü à plus grant joye qu' il ne fut oncques à son chasteau de Bloys , comme le m' ont compté des plus grans de la duchié.
Et le pouvoit faire sans dangier , les trois jours premiers , pour ce que les gens du duc de Millan estoient encore à Noni , près Ast , quant Novarre fut prins , qui ne vindrent de quatre jours après ; mais peult estre qu' il ne creoit point les nouvelles qu' il en avoit.
CHAPITRE V Traversée des Apennins 1.
Comment le roy Charles passa plusieurs dangereux pas de montaignes entre Pise et Cerzanne.
-  De Senes estoit venu le roy à Pise , comme avez veü et entendu ce qu' il y fit ; et de Pise vint à Lucque , où il fut bien receü de ceulx de la ville ; et y sejourna deux jours ; et puis vint à Pietresancto , que tenoit Entragues , ne craignant en riens ses ennemys ne ceulx à qui il donnoit le credit.
Et trouva de merveilleux pas de montaignes entre Lucques et ledit lieu , et aiséz à deffendre à gens de pied ; mais encores n' estoient ensemble.
Et près dudit Pietresancto est le pas de la Serve d' ung costé et le Roc Taillé , d' autre costé mareiz de mer bien parfonds ; et fault passer par une chaussée comme celle d' ung estang : et estoit le pas qui fut depuis Pise jusques au Pont Tremolo que je craignoye le plus et dont je avoys plus ouy parler , car une charrète gectée au travers et deux bonnes pièces d' artillerie nous eussent gardéz de passer , sans y trouver remède , avecques gens en petit de nombre.
2.
Événements de Gênes.
-  De Pietresanto alla le roy à Seresanno , où fut mis en avant par le cardinal Petri-a-vincula de faire rebeller Gennes et de y envoyer des gens.
Et fut mis la matière en conseil ( et y estoie en la compaignée de beaucop de gens de bien et cappitaines ) , où fut conclud par tous que on n' y entendroit point ; car si le roy gaignoit la bataille , Gennes se viendroit presenter d' elle-mesmes , et , s' il perdoit , il n' en auroit que faire.
Et fut le premier coup que je ouys parler que l' on creüst qu' il y deüst avoir bataille.
Et fut faict le rapport au roy de ceste deliberation ; mais , non obstant cela , il y envoya monsr de Bresse , depuys duc de Savoye , le seigneur de Beaumont de Poulignac , mon beau-frère , et le seigneur d' Aubejoux , de la maison d' Amboise , avecques ses vingts hommes d' armes de l' ordonnance et quinze cens arbalestriers , venuz tous fraiz de France par mer.
Et m' esbaýs comment il est possible que ung si jeune roy n' avoit quelzques bons serviteurs qui luy osassent avoir dict le peril en quoy il se mectoit.
De moy , il me sembloit qu' il ne me croyoit point du tout.
Nous avions une petite armée de mer , qui venoit de Napples , et y estoit monsr de Myolant , gouverneur du Daulphiné , et ung Estienne de Nèves , de Montpellier ; et estoient en tout envyron huyt gallées.
Et vindrent à l' Espezie et à Rapallo , où ilz furent desconfitz , à l' heure dont je parle , au lieu propre où noz gens avoient desconfitz ceulx du roy Alphonce , au commencement du voyage , et par ceulx propre qui avoient esté des nostres à l' autre bataille , qui estoit messire Loys de Flico et messire Jehan Adorne , et fut tout mené à Gennes.
Il eust myeulx vallu que tout eust esté avecques nous , et encores estoit - ce poy.
Monsr de Bresse et ce cardinal allèrent loger aux faulxbourgs de Gennes , cuidant que leur parcialité se deüst lever en la ville pour eulx ; mais le duc de Millan y avoit pourveü et les Adornes qui gouvernoient , et messire Jehan Loys de Flico , qui est ung saige chevalier ; et furent en grand peril d' estre deffaictz , comme ceulx de mer , veü le petit nombre qu' ilz estoient ; et ne tint sinon que la part qui gouvernoit à Gennes n' osoit sortir de la ville , de peur que les Fourgousses ne se levassent et leur fermassent les portes.
Et eurent noz gens grand peine à eulx en venir vers Ast et ne furent point à une bataille que le roy eut , où ilz eussent esté bien seans.
3.
Et comment la ville de Pontreme fut bruslée par les Allemans.
-  De Seresanno vint le roy vers le Pont de Tremolo , car il estoit forcé de y passer , et est l' antrée des montaignes.
La ville et chasteau estoient assez bons et en fort païs ; et , s' il y eust bon nombre de gens , elle n' eust point esté prise.
Mais il sembloit bien qu' il fust vray ce que frère Jheronime m' avoit dit : que Dieu le conduisoit par la main jusques il fust en seüreté ; car il sembloit que ses ennemys fussent aveugléz et abestiz , qu' ilz ne deffendoient ce pas.
Il y avoit trois ou quatre cens hommes de pied dedans.
Le roy y envoya son avant-garde , que mena le mareschal de Gyé : avecques luy estoit messire Jehan Jacques de Trevolse , qu' il avoit recueilly du service du roy Ferrande , quant il fouyt de Napples , gentilhomme de Milan , bien apparenté , bon cappitaine et homme de bien , grant ennemy de ce duc de Milan et confiné par luy à Napples ; et , par le moyen de luy , fut incontinent rendue ladite place , sans tirer , et s' en allèrent les gens.
Mais ung grant inconveniant y survint , car il souvint aux Suysses comme , la dernière foiz que le duc de Millan y vint , y eut ung debat entre ceulx de la ville et aulcuns Almans , comme j' ay jà dict , desquelz fut bien tué quarente ; et , pour revenche , non obstant la composition , tuèrent tous les hommes , pillèrent la ville et y misdrent le feu et bruslèrent vivres et tout aultre chose et plus de dix d' entre eulx mesmes qui estoient yvres ; et ne sceüt ledit mareschal mettre remède.
Et si assiegèrent le chasteau pour prendre ceulx qui estoient dedans , qui estoient serviteurs dudit messire Jehan Jacques de Trevolso , et les y avoit mys quant les aultres partirent ; et faillut que le roy y envoyast vers eulx pour les faire departir.
Et fut ung grant dommaige que de la destruction de ceste place , tant pour la honte que à cause des grans vivres qui y estoient , dont nous avions jà grant faulte , combien que les peuples ne fussent en riens contre nous , fors là à l' entour , pour le mal que on leur faisoit.
Mais si le roy eust voulu entendre aux ouvertures que faisoit ledit messire Jehan Jacques , plusieurs places et gentilz hommes se fussent tournéz ; car il vouloit que le roy fist haulser partout la banière du petit fils que le seigneur Ludovic tenoit entre ses mains , qui estoit filz du duc dernier , mort à Pavye , et dont avez ouy parler devant , appellé Jehan Galiace.
Mais le roy ne voulut , pour l' amour de monsr d' Orleans , qui pretendoit droit et pretend à ladite duchié.
Et passa le roy oultre le Pont de Tremolo et alla loger en une petite vallée , où il n' y avoit point dix maisons , et n' en sçay le nom , et y demoura cinq jours , et n' en sçauroys dire la raison , à très grande famine et à trente mil de nostre avant-garde , qui estoit devant ; montaignes très haultes et très aspres à l' entour , et où oncques homme ne passa artillerie grosse , comme sont canons et grosses coulevrines , qui lors y passèrent.
Le duc Galiace y passa quatre faulcons , ou de la grosseur , qui pesoient par adventure cinq cens livres ou moings ( dont le peuple du païs faisoit grant cas ) , durant ce jour que je diz.
CHAPITRE VI Comment le duc d' Orleans se portoit dans la cité de Novarre Fault parler du duc d' Orleans , qui , quant il eut pris le chasteau de Novarre , y perdit temps aulcuns jours , et puis tira vers Vigesve.
Deux petites villes qui sont auprès envoyèrent vers luy pour le mectre dedans , mais il fit saigement de non les recueillir.
Mais ceulx de Pavye envoièrent deux foiz : là devoit - il entendre.
Il se trouva en bataille devant Vigeszve , où estoit l' armée du duc de Millan toute , et la conduisoient ces enffans de Sainct-Severin , que tant de foiz j' ay nomméz.
La ville ne vault point Sainct-Martin de Cande , qui n' est riens ; et y fuz poy de temps après que le duc de Millan y estoit et tous les chiefz qui y estoient ; et me monstrèrent les lieux où tous deux estoient en bataille.
Mais eulx estoient rasibus de la ville et dedans ; et si le duc eust marché cent pas , ilz passoient oultre la rivière du Thesin , où ilz avoient faict ung grant pont sur basteaulx , et estoient sur le bort ; et veïs deffaire ung boulovart de terre qu' ilz avoient faict de la part de la rivière pour deffendre le passaige , et vouloient habandonner ladite ville et chasteau , qui leur eust esté grant perte.
Et est le lieu du monde où le duc de Millan se tient le plus et la plus belle demeure pour chasses et voleries en toutes sortes que je saiche en nul lieu.
Il sembla par adventure à Monsr d' Orleans qu' ils estoient en lieu fort et qu' il avoit assez faict , et se retira en ung lieu appellé Trecas , dont le seigneur dudit lieu parla poy de jours après à moy , qui avoit charge du duc de Millan.
Audit Trecas envoyèrent vers ledit duc d' Orleans des principaulx de Millan pour le mettre dedans , et offroient leurs enffans en ostaige ; et l' eussent faict aiséement , car des hommes de grant auctorité leans qui sçavoient cecy ( mais l' ignoroient ) le m' ont compté , disant que le duc de Millan n' eust sceü trouver assez gens pour se laisser assiéger dedans le chasteau de Millan et que nobles et peuple vouloient la destruction de ceste maison Forsesque.
Aussi m' a compté le duc d' Orleans et ses gens ces praticques dont j' ay parlé , qui ne s' y fioient point bien , et avoient faulte d' homme qui les entendist myeulx que eulx , et puis ses cappitaines n' estoient point uniz.
A l' ost du duc de Millan se joignit quelque deux mil Almans , que le roy des Romains envoyoit , et bien mil hommes à cheval almans , que menoit messire Fedric Cappellare , natif de la conté de Ferrete , qui fit croistre le cueur à messire Galiace et aux aultres ; et allèrent auprès de Trecas presenter la bataille au duc d' Orleans.
Il ne fut point conseillé de combatre , combien que sa bande vausist myeulx que l' autre.
Et peult estre que les cappitaines ne vouloient hesarder ceste compaignée , craignans que , s' ilz la perdoient , que ce ne fust la perdition du roy , de qui ilz ne sçavoient nouvelles , car les chemins estoient gardéz.
Et se retira toute ceste compaignée dedans Novarre , donnant très mauvais ordre au faict de leurs vivres , tant à garder ceulx qu' ilz avoient que à mettre bledz dedans la ville , dont assez pouvoient recouvrer à l' entour de ladite cité sans argent , et dont despuis ilz eurent grant faulte ; et se logèrent leurs ennemys à demye lieue d' eulx.
CHAPITRE VII L' arrivée a Fornoue 1.
Comment la grosse artillerie du roy passa les montz Apennins à l' ayde des Allemans et du dangier où fut le mareschal de Gié avec son avant-garde.
-  J' ay laissé à parler du roy , comme il fut en ceste vallée deça le Pont de Tremolo , où il avoit esté par cinq jours en grant famine , sans nul besoing.
Ung tour honnourable firent noz Almans , ceulx qui avoient faict ceste grand faulte au Pont de Tremolo ( et avoient peur que le roy les en haïst à jamais ) , et vindrent d' eulx mesmes offrir à passer l' artillerie en ce merveilleux chemin de montaignes ( ainsi les puis - je appeller pour estre haultes et droictes , et où il n' y a point de chemin hanté : et ay veü toutes les principalles d' Itallie et d' Espaigne , mais trop aiséement l' eussent faict passer ces mons ).
Et firent ceste offre par condition que le roy leur pardonneroit , ce qu' il feïst.
Et y avoit quatorze pièces de grosse artillerie et puissante.
Au partir de ladite vallée , commençoit - l' on à monter par ung chemin fort droict , et veïs des mulletz y passer à très grand peyne.
Ces Almans se couploient deux à deux de bonnes cordes et s' y mettoient cent et deux cens à la foiz ; et quant ceulx-là estoient las , il s' y en mettoit d' aultres.
Et , non obstant cela , y estoient les chevaulx de l' artillerie ; et toutes gens qui avoient train , de la maison du roy , prestoient chascun ung cheval , pour cuyder passer plus tost ; mais , si n' eussent esté les Almans , les chevaulx ne l' eussent jamais passée.
Et , à dire la verité , ilz ne passèrent point seullement l' artillerie ; mais , s' ilz ne fussent , la compaignée ne passoit jamais.
Aussi ilz furent bien aidéz ; car ilz avoient aussi bon besoing et aussi grant vouloir de passer que les aultres ; et firent largement de choses mal faictes , mais le bien passoit le mal.
Le plus fort n' estoit point de monter , car incontinent après on y trouvoit une vallée ; car le chemin est tel que la nature l' a faict et n' y a riens adoubé ; et failloit mettre les chevaulx à tirer contre mont et aussi les hommes ; et estoit de plus grant peyne , sans comparaison , que le monter , et à toute heure y failloit les charpentiers ou mareschaulx ou tomboit quelque pièce qu' on avoit grant poyne à redresser.
Plusieurs eussent esté d' advis de rompre toute la grosse artillerie , pour passer plus tost ; mais le roy pour riens n' y voullut consentir.
Le mareschal de Gié , pressoit le roy de se haster , qui estoit à XXX milles de nous ; et mismes trois jours à le joindre.
Et si avoit les ennemys logéz devant luy en beau champ , au moins à demye lieue près , qui en eussent eu bon marché , s' ilz eussent assailly , et puys de nous après.
Il fut logé à Forenoue ( qui vault à dire ung trou nouveau ) , qui est le pied de de la montaigne et l' antrée de la playne , bon villaige , pour garder qu' ilz ne nous veinssent assaillir en la montaigne.
Mais nous avions meilleure garde que luy , car Dieu mist aultre pensée au cueur de noz ennemys.
Car leur avarice fut si grande qu' ilz nous vouloient attendre au plain pays , affin que riens n' eschappast ; car il leur sembloit que des montaignes en hors on eust peü fouyr vers Pise en ces places de Florentins , mais ilz erroient , car nous estions trop loing ; et aussi , puis que on les eust attenduz jusques au joindre , ilz eussent bien autant chassé que on eust sceü fouyr , et si sçavoient myeulx les chemins que nous.
2.
Les premiers engagements à Fornoue.
-  Encores jusques icy n' est point commencé la guerre de nostre costé ; mais le mareschal de Gyé manda au roy comme il eut passé ces montaignes et comme il envoya quarante chevaulx courre devant l' ost des ennemys pour sçavoir des nouvelles , qui furent bien ramenéz des estradiotz ; et tuèrent ung gentilhomme appellé Le Beuf et luy couppèrent la teste qu' ilz pendirent à la bannerolle d' une lance , et la portèrent à leur providadour pour en avoir ung ducat.
Stradiotz sont gens comme genetaires , vestuz à pied et à cheval comme les Turcs , sauf la teste , où ilz ne portent ceste toille qu' ilz appellent toliban ; et sont dures gens et couchent dehors tout l' an et leurs chevaulx.
Ilz estoient tous Grecs , tous venus des places que Venitiens y ont , les ungs de Napples de Romanie , en la Morée , aultres d' Albanye , devers Duras ; et sont leurs chevaulx bons et tous chevaulx turcs.
Les Veniciens s' en servent fort et s' y fient.
Je les avoys tous veüz descendre à Venise et faire leur monstre en une ysle où est l' abbaye de Sainct-Nycolas , et estoient bien quinze cens.
Ilz sont vaillans hommes et qui fort travaillent ung ost.
Les estradiotz chassèrent , comme j' ay dit , jusques au logis dudit mareschal , où estoient logés les Almans , et en tuèrent trois ou quatre et en emportèrent les testes : et telle estoit leur coustume.
Car ayans Veniciens guerre avecques le Turc , père de cestuy-cy , appellé Mehemet Ottomany , il ne vouloit point que ses gens prissent nulz prisonniers ; et leur donnoit ce ducat pour teste , et Veniciens faisoient le semblable ; et croy bien qu' ilz vouloient espouventer la compaignie , comme ilz firent.
Mais les estradiotz se trouvèrent bien espouventéz aussi de l' artillerie , car ung faulcon tira ung coup et tua ung de leurs chevaulx , qui incontinent les fit retirer ; car ilz ne l' avoient point acoustumé ; et , en se retirant , prindrent ung cappitaine de noz Almans , qui estoit monté à cheval pour regarder s' ilz se retireroient , et eut ung coup de leurs lances au travers du corps , car il estoit desarmé.
Il est saige homme , et fut mené devant le marquis de Mante , qui estoit cappitaine general des Veniciens ; et y estoit son oncle le seigneur Rodolf de Mante et le conte Gaiasse , qui estoit chief pour le duc de Millan et congnoissoit bien ledit cappitaine.
Et fault entendre que tout leur ost estoit aux champs , au moins ce qui estoit ensemble , car tout n' estoit point encore venu ; et y avoit huyt jours qu' ilz estoient là , faisant leur assemblée ; et eust eu le roy beau s' en retirer en France sans peril , si n' eussent esté ces longs sejours sans propos , dont avez ouy parler ; mais Nostre Seigneur en avoit aultrement ordonné.
CHAPITRE VIII Les deux armées en présence a Fornoue 1.
Comment le mareschal de Gié se retira sur une montaigne , luy et ses gens , attendant que le roy fust arrivé près de luy.
-  Ledict mareschal , craignant d' estre assailly , monta à la montaigne , et pouvoit avoir envyron huyt vingt hommes d' armes , comme il me dist lors , et huyt cens Almans , et non plus , et de nous ne pouvoit - il estre secouru , car nous n' y arrivasmes d' ung jour et demy après , à cause de ceste artillerie , et logea le roy ès maisons de deux petits marquis , en chemin.
Estant l' avangarde monté la montaigne , pour atteindre ceulx qu' ilz veoient aux champs , qui estoient assez loing , n' estoient point sans soucy.
Toutesfoiz Dieu , qui tousjours vouloit sauver la compaignée , osta encores le sens aux ennemys.
Et fut interrogé nostre Almant par le conte de Gaiasse , qui menoit ceste avangarde : il luy nomma.
Demanda encores du nombre de noz gens , car il congnoissoit tout myeulx que nous mesmes , car il avoit esté des nostres toute la saison.
L' Almant fit la compaignée forte , et dist trois cens hommes d' armes et quinze cens Suysses.
Et ledit conte luy respondit qu' il mentoit et que en toute l' armée n' y avoit que trois mil Suysses , par quoy n' en eussent point envoyé la moictié là ; et fut envoyé prisonnier au pavillon du marquis de Mante ; et parlèrent entre eulx de assaillir ledit mareschal.
Et creüt ledit marquis le nombre que avoit dit l' Alment , disant qu' ilz n' avoient point de gens de pied si bons comme noz Almans , et aussi que tous leurs gens n' estoient point arrivéz et que on leur faisoit grant tort de combatre sans eulx ; et , s' il y avoit quelque rebeüt , la Seigneurie s' en pourroit courroucer et qu' il les vailloit myeulx attendre en la plaine et que par ailleurs ne povoient - ilz passer que en leurs presences.
Et estoient les deux providateurs de son advis , contre l' oppinion desquelz ilz n' eussent osé combatre.
Autres disoient que , rompant ceste avangarde , le roy estoit pris.
Toutesfoiz aiséement tout s' accorda d' attendre la compaignée en la plaine , et leur sembloit bien que riens n' en pouvoit eschapper.
Et ay sceü cecy par eulx-mesmes que je nomme , et en avons eu divise ensemble , ledit mareschal de Gyé et moy , avecques eulx depuis , nous trouvans ensemble.
Et ainsi se retirèrent en leur ost , estans asseüréz que le lendemain ou environ le roy seroit passé la montaigne et logé en ce village appellé Fourenoue.
Et cependant arriva tout le reste de leurs gens ; et si ne povoyons passer que en leur presence , tant estoit le lieu contrainct.
2.
Aspect de la plaine lombarde à la descente des Apennins.
-  Au descendre de la montaigne , on vit le plain païs de Lombardie , qui est des beaulx et bons du monde et des plus habitéz.
Et combien qu' il se die plain , si est - il mal aisé à chevaucher , car il est tout fossoié , comme est Flandres , ou encores plus ; mais il est bien meilheur et plus fertile , tant en bons fromens que en bons vins et fruictz ; et ne sejournent jamais leurs terres.
Et nous faisoit grant bien à le veoir , pour la grant fain et peyne que on avoit enduré en chemin , despuis le partement de Lucques.
Mais l' artillerie donna ung merveilleux travail à la descendre , tant y estoit le chemin droit et mal aisé.
Et du hault on veoit l' ost des ennemys , où il y avoit grant nombre de tentes et pavillons , et sembloit bien estre grant , et aussi estoit - il ; et tindrent Veniciens ce qu' ilz avoient mandé au roy par moy , où ilz disoient que eulx et le duc de Millan mettroient quarante mil hommes en ung champ ; car s' ilz n' y estoient , il n' en failloit guères , et estoient bien trente cinq mil , prenant paie ; mais de cinq , les quatre estoient de Saint-Marc.
Et y avoit bien deux mil six cens hommes d' armes bardés , ayant chascun ung arbalestier à cheval ou aultre homme en habillement avecques eulx , faisant le nombre de quatre chevaulx pour homme d' armes.
Ilz avoient , que en estradiotz que en chevaulx legiers , cinq mille ; le reste en gens de pied , et logéz en lieu fort bien reparé et bien garny d' artillerie.
CHAPITRE IX Les préliminaires de la bataille de Fornoue.
1.
Comment le roy et son armée en petit nombre arrivèrent au lieu de Fornoue , près du camp de ses ennemys , qui l' attendoient en moult bel ordre et deliberéz de le deffaire et de le prendre.
-  Le roy descendit envyron mydi de la montaigne et se logea audit villaige de Fournoue ; et fut le cinquiesme jour de juillet , l' an mil quatre cens quatre vingt et quinze , par ung dymanche , audit logis ; et y avoit grant quantité de farines et de vins et de vivres pour les chevaulx.
Le peuple nous faisoit partout bonne chère ( aussi nul homme de bien ne leur faisoit mal ) et apportoient des vivres , comme pain , petit et bien noir - et le vendoient cher et au vin les trois pars d' eaue - et quelque poy de fruict , et firent plaisir à l' armée.
J' en feïz achapter , mais je leur feïz faire l' essay devant moy ; car on avoit grand suspection qu' ilz eussent laissé là ces vivres pour empoisonner l' ost ; et n' y toucha - l' on point de prime face.
Et se tuèrent deux Suysses à force de boire et prindrent froit et moururent en une cave , qui mist les gens encores en plus grand suspection.
Mais , avant qu' il fust mynuyt , les chevaulx commencèrent les premiers , et puis les gens ; et se tint - l' on bien aise.
Et , en ce pas , fault parler à l' honneur des Ytaliens , car nous n' avons point trouvé qu' ilz ayent usé de nulles poisons ; et , s' ilz l' eussent voulu faire , à grand peyne s' en feust - on sceü garder en ce voyage.
Nous arrivasmes , comme avez oý , ung dimenche à mydi , et maint homme de bien mangea ung morceau de pain , là où le roy descendit et beüt ; et croy que guères autres vivres n' y avoit pour celle heure , veü qu' on n' ousoit encores manger de ceulx du lieu.
Incontinent après le disner , vindrent courir aulcuns estradiotz jusques dedans l' ost et firent une grand alarme ; et noz gens ne les congnoissoient point encores.
Et toute l' armée saillit aux champs en merveilleusement bon ordre et en trois batailles : avangarde , bataille et arrière-garde , et n' y avoit point ung git de boule d' une bataille à l' autre , et bien aiséement se fussent secouruz l' une l' autre.
Ce ne fut riens , et on se retira au logis ; et tost en vint une aultre ou deux devant qu' il fust nuyt.
Nous avions des tantes et pavillons en petit nombre , et s' estendoit nostre logis en approuchant du leur : par quoy ne failloit que vingt stradiotz pour nous faire une alarme , et ilz ne bougeoient du bout de nostre logis , car il y avoit du boys et venoient à couvert.
Et estions en une vallée , entre deux petitz coustaulx , et en ladite vallée couroit une rivière que l' on passoit à gué , sinon quant elle croissoit , en ce païs là qui est aiséement et toust et aussi ne dure guères , et les appellent torrents.
Toute ladite vallée estoit gravier et pierres grosses et mal aisée pour chevaulx ; et estoit ladite vallée d' envyron ung quart de lieue de large ; et en l' ung des coustaulx , qui estoit à main droicte , estoient logéz noz ennemys et estions forcéz de passer viz-à-viz d' eulx , la rivière entre deulx , et povoit avoir demye lieue jusques à leur ost.
Et y avoit bien ung aultre chemin à monter le coustau à gauche , car nous estions logéz de leur costé ; mais il eust semblé que on se fust recullé.
2.
Commynes essaie de parlementer.
-  Environ deux jours devant , on m' avoit parlé que je allasse parler à eulx ( car la craincte commençoit à venir aux plus saiges ) et que avecques moy menasse quelqu' un pour bien nombrer et congnoistre de leur affaire.
Cela n' entreprenois - je point voulentiers ( et aussi que sans saul-conduit je n' y pouvoys aller ) ; mais respondiz avoir pris bonne intelligence avecques les providateurs , à mon partement de Venise et au soir que arryvay à Padoue , que je creoye qu' ilz parleroient bien à moy en my-chemin des deux ostz ; et aussi , si je me offroys d' aller vers eulx , je leur donneroye trop cueur et que on le m' avoit dit trop tard.
Ce dimanche dont je parle , escripvy aux deux providateurs ( l' ung s' appelloit messire Lucque Pisan , l' autre messire Marquiot Trevisan ) ; et leur prioie que à seüreté l' ung vint parler à moy et que ainsi m' avoit - il esté offert au partir de Padoue , comme a esté dit devant.
Ilz me firent responce qu' ilz l' eussent faict voluntiers , se n' eust esté la guerre encommencée contre le duc de Millan , mais que non obstant que l' ung des deux ou tous deux , selon qu' ilz adviseroient , se trouveroit en quelque lieu en my-chemin.
Et euz ceste responce le dimanche au soir.
Nul ne l' estima de ceulx qui avoient le credit.
Je craignois à trop entreprendre ou que on ne le tint à couardise si j' en pressoiz trop et laissay ainsi la chose pour ce soir , combien que je eusse voluntiers aidé à tirer le roy et sa compaignée de là , si j' eusse peü sans peril.
Envyron mynuit , me dist le cardinal de Sainct-Malo , qui venoit de parler au roy ( et mon pavillon estoit près du sien ) , que le roy partiroit au matin et yroit passer au long d' eulx et faire donner quelque coup de canon en leur ost pour faire la gorre et puis passer oultre , sans se y arrester.
Et croy bien que ce avoit esté son adviz propre , comme de homme qui savoit pou à parler de tel cas et qui ne s' y congnoissoit ; et appartenoit bien que le roy eust assemblé de plus saiges hommes et cappitaines et se conseiller ; mais je ne vis faire assemblée que trois foiz en ce voyage , dont on fit le contraire des conclusions qui y furent prinses.
Je diz au cardinal que , si on se approuchoit si près que de tirer en leur ost , il n' estoit possible qu' il ne saillist des gens à l' escarmouche , qui jamais ne se pourroient retirer ne d' ung cousté ne d' aultre sans venir à la bataille ; et aussi que ce seroit au contraire de ce que j' avoys commancé.
Et me despleüt bien qu' il failloit prendre ce train ; mais mes affaires avoient esté telz , au commencement du règne de ce roy , que je n' ouzois fort m' entremettre pour ne me faire point ennemy de ceulx à qui il donnoit auctorité , qui estoit si grande , quant il s' y mectoit , que beaucop trop.
Ceste nuyt eusmes encores deux alarmes grans , et le tout pour n' avoir mis ordre contre ces stradiotz , comme on devoit et a coustume de faire contre chevaulx legiers , car vingt hommes d' armes des nostres avecques leurs archiers en arresteroient tousjours deux cens ; mais la chose estoit encores nouvelle.
Et fist ceste nuyt merveilleuse pluye , esclaire et tonnerres , et si grans qu' on ne pourroit dire plus ; et sembloit que le ciel et la terre fendissent ou que cela signifiast quelque grant inconveniant à venir.
Aussi nous estions au pied de ces grans montaignes et en païs chault et en esté ; et , combien que ce fust chose naturelle , si estoit - ce chose espouventable à estre en ce peril et veoir tant de gens au devant et n' y avoir nul remède de passer que par combatre et se veoir si petite compaignée ; car , que bons que maulvais hommes , pour combatre n' y avoit point plus de neuf mil hommes , dont je compte deux mil pour la sequelle et serviteurs de gens de bien de l' ost.
Je ne compte point pages et varletz de sommiers ne telz gens.
CHAPITRE X Première phase de la bataille de Fornoue 1.
Disposition des deux armées pour la journée de Fornoue.
-  Le lundi matin , envyron sept heures , sixiesme jour de juillet , l' an M CCCC IIIIxx XV , monta le roy à cheval et me fist appeller par plusieurs foiz.
Je vins à luy et le trouvay armé de toutes pièces et monté sur le plus beau cheval que j' aye veü de mon temps , appellé Savoye.
Plusieurs disoient que il estoit cheval de Bresse : le duc Charles de Savoye luy avoit donné ; et estoit noir et n' avoit que ung oeil et moyen cheval et de bonne grandeur pour celuy qui estoit dessus.
Et sembloit que cest homme jeune fust tout aultre que sa nature ne portoit ne sa taille ne sa complexion ; car il est fort craintif à parler encores au jour d' uy ( aussi avoit esté nourry en grande craincte ) et petite personne , et ce cheval le monstroit grant ; et avoit le visaige bon et bonne couleur et la parolle audacieuse et saige.
Et sembloit bien , et m' en souvint , que frère Jheronime m' avoit dit vray que Dieu le conduist par la main et qu' il auroit de l' afaire ou chemin , mais que l' honneur luy en demoureroit.
Et me dist le roy que , si ces gens vouloient parlamenter , que je parlasse ; et , pour ce que le cardinal estoit present , le nomma et le mareschal de Gyé , qui estoit mal possible , car il conduisoit encores ce matin l' avant-garde ; et estoit à cause d' ung differant qui avoit esté entre le conte de Nerbonne et de Guyse , qui quelzques foiz avoient mené des bandes , et chascun disoit que à luy appartenoit de mener l' avangarde.
Je luy dis :  « Sire , je le feray voluntiers ; mais je ne veïz jamais deux si grosses compaignées si près l' une de l' autre , qui se deppartissent sans combatre.
»  Toute ceste armée estoit saillie en ceste grève , et en bataille , et près l' ung de l' autre , comme le jour devant ; mais à moy la puissance me sembloit très petite au pris de celles que je avoiz veü au duc Charles de Bourgongne et au roy son père.
Et sur ladite grève nous tirasmes à part , ledit cardinal et moy , et nommasmes unes lettres aux deux providateurs dessusdis ( que escripvit Robertet , ung secretaire que le roy avoit , de qui il se fioit ) , disant le cardinal que à son office et estat appartenoit de procurer paix et aussi à moy , comme celuy qui de nouveau venoiz de Venise ambassadeur , et qui jà avoiz encommencé à estre mediateur ; leur signiffiant que le roy ne vouloit que passer son chemin et qu' il ne venoit faire dommage à nul ; et , pour ce , s' ilz vouloient venir à parlamenter , comme avoit esté entrepris le jour devant , que nous estions contents et nous emploirions en tout bien.
Jà estoient escarmoucheurs de tous coustéz ; et comme nous tirions pas à pas nostre chemin à passer devant eulx , la rivière entre deulx , comme j' ay dit ( et y pouvoit avoir ung quart de lieue de nous à eulx , qui tous estoient en ordre en leur ost , car c' est leur coustume qu' ilz font tousjours leur champ si grand que tous y peuvent estre en bataille et en ordre ) , envoyèrent une partie de leurs stradiotz et arbalestiers à cheval et aulcuns hommes d' armes , qui vindrent du long d' un chemin assez couvert entrer au villaige dont nous partions et là passer ceste petite rivière pour venir assaillir nostre cariage , qui estoit grant ; et croy qu' il passoit six mil sommiers , que mulletz , chevaulx et asnes.
Et avoient ordonné leur bataille si très bien que myeulx on ne sçauroit dire , et plusieurs jours devant , et en façon que , se fyans en leur grant nombre , ilz assailloient le roy et son armée tout à l' environ et en manière que ung seul homme n' en eut sceü eschapper si nous eussions estéz rompus ou pas où nous estions.
Car ceulx que je nomme vindrent sur nostre bagaige.
Au costé gauche vint le marquis de Mante et son oncle , le seigneur Rodof , le conte Bernardin de Valmonton et toute la fleur de leur ost , au nombre de six cens hommes d' armes , comme ilz me comptèrent depuis.
Se vindrent getter en la grève droict à nostre queuhe , tous hommes d' armes bardéz , bien emplumasséz , belles bordonnasses , très bien acompaignéz d' arbalestiers à cheval et d' estradiotz , de gens de pied.
Viz à viz du mareschal de Gyé et de nostre avant-garde se vint mettre le conte de Gaiasse , avecques envyron quatre cens hommes d' armes , acompaigné comme dessus , et grant nombre de gens de pied.
Auprès de luy une aultre compaignée de quelque deux cens hommes d' armes , que conduisoit le filz de messire Jehan de Bentevoille , de Boulongne , homme jeune qui jamais n' avoit riens veü ( et avoient aussi bon besoing de chiefz que nous ) ; et cestui-là devoit donner sur l' avangarde après ledit conte de Gaiasse.
Et semblablement y avoit une pareille compaignée après le marquis de Mante ( et pour semblable occasion ) , que menoit ung appellé messire Anthoyne d' Urbin , bastard du feu duc d' Urbin.
Et en leur ost demourèrent deux grosses compaignées.
Cecy sceüz par eulx-mesmes , car dès le lendemain y parlay et le veïz à l' oeil.
Et ne voulurent point Veniciens hesarder tout à ung coup ne desgarnir leur ost ; toutesfoiz il leur eust myeulx vallu mettre tout aux champs , puisqu' ilz commençoyent.
2.
Échec des tentatives faites pour parlementer.
-  Je laisse ung peu ce propos pour dire que devint nostre lettre que avions envoyée , le cardinal et moy , par une trompète.
Elle fut receüe par les providateurs ; et , comme ilz l' eurent leüe , commença à tirer le premier coup de nostre artillerie , qui encores n' avoit tiré ; et incontinent tira la leur , qui n' estoit point si bonne.
Lesdits providateurs renvoièrent incontinent nostre trompète et le marquis une des siennes et mandèrent qu' ilz estoient contens de parlamenter , mais que on fist cesser l' artillerie et aussi qu' ilz feroient cesser la leur.
J' estoie pour lors loing du roy , qui alloit et venoit , et renvoya les deux trompètes dire qu' il feroit tout cesser ; et manda au maistre de l' artillerie :  « Ne tirez plus.
»  Et tout cessa des deux costéz ung poy.
Et puis soubdainement eulx tirèrent ung coup et la nostre recommença plus que devant ; et approchèrent trois pièces d' artillerie ; et , quant noz deux trompètes arrivèrent , ilz prindrent la nostre et l' envoyèrent en la tante du marquis et deliberèrent de combatre.
Et dist le conte de Gaiasse - ce me dirent les presens - qu' il n' estoit point temps de parler et que jà estions demy vaincuz ; et l' ung des providateurs s' y accordoit , qui le m' a compté , et l' autre non ; et le marquis s' y accordoit , et son oncle , qui estoit bon et saige , y contredict de toute sa puissance , lequel nous aymoit et à regret estoit contre nous.
Et à la fin tout se accorda.
CHAPITRE XI Deuxième phase de la bataille de Fornoue 1.
L' attaque italienne.
-  Or fault entendre que le roy avoit mis tout son effort en son avangarde , où pouvoit avoir trois cens cinquante hommes d' armes et trois mil Suysses , qui estoit l' esperance de l' ost.
Et fist le roy mettre à pied avecques eulx trois cens archiers de sa garde , qui luy fut grant perte , et aulcuns arbalestiers à cheval , des deux cens qu' il avoit de sa garde.
D' aultres gens de pied y avoit poy , mais ce qui y estoit y fut mis ; et y estoit à pied avecques les Allemans Engilbert Monsr de Clèves , frère au duc de Clèves , Lornay et le bailly de Dijon , chief des Allemans , et devant eulx l' artillerye.
Icy feïssent bien besoing ceulx que on avoit laissé ès terres des Florentins et envoyéz à Gennes contre l' oppinion de tous.
Ceste avangarde avoit jà marché aussi avant que leur ost , et cuydoit - on qu' ilz deüssent commencer là et pour cela la fit - on ainsi forte.
Noz deux aultres batailles n' estoient point si près ne bien pour se aider comme ilz estoient le jour devant.
Et , pour ce que le marquis s' estoit jà getté sur la grève et passé la rivière de nostre costé et justement estoit à nostre doz quelque ung quart de lieue derrière l' arrière-garde ( et venoient le petit pas , bien serréz , et à merveilles les faisoit beau veoir ) , le roy fut contrainct de tourner le doz à son avangarde et le visaige vers ses ennemys et s' approucher de son arrière-garde et reculer de l' avangarde.
J' estoys lors avecques monsr le cardinal , attendant responce , et luy dis que je veoys bien qu' il n' estoit plus temps de s' y amuser et m' en allay là où estoit le roy ( et partoys d' auprès des Suysses ) ; et perdis , en allant , ung page , qui estoit mon cousin germain , et ung varlet de chambre et ung laqueys , qui me suyvoyent d' ung petit loing ; et ne les veïz point tuer.
Je n' euz point faict cent pas que le bruit commença de là où je venois , au moins ung peu derrière.
C' estoient les estradiotz qui estoient parmy le bagaige et au logis du roy , où y avoit trois ou quatre maisons , et y tuèrent ou blessèrent quatre ou cinq hommes : le reste eschappa.
Ilz tuèrent bien cent varletz de sommiers et mirent le cariage en grant desordre.
Comme j' arrivay là où estoit le roy , je le trouvay qui faisoit des chevaliers ; et les ennemys estoient jà fort près de luy ; et le fit - l' on cesser.
Et oýz le bastard de Bourbon , Mathieu , à qui le roy donnoit du credit et à ung appellé Philippes du Moulin , simple gentilhomme , mais homme de bien , qui appelloient le roy , disant :  « Passez , sire , passez ! »  Et le firent venir devant sa bataille et devant son enseigne ; et ne veoye nul homme plus près des ennemys , excepté ce bastard ( et en ung moument , et n' y avoit point ung quart d' heure que j' estois arrivé ) , et estoient les ennemys à cent pas du roy , aussi mal gardé et conduict.
Et n' alloient point ainsi ses predecesseurs à la bataille , mais estoient myeulx gardéz.
Au fort , il est bien gardé qui Dieu garde , et estoit bien vraye le prophecie de frère Jheronime , que Dieu le conduisoit par la main.
Son arrièrre-garde estoit à la main dextre de luy , ung peu recullée , et la plus proche compaignée de luy , de ce cousté , estoit Robinet de Frammeselles , qui menoit les gens du duc d' Orleans , envyron quatre vingts lances , et le seigneur de la Trymoulle , qui avoit envyron quarante lances.
Les cent archiers escossoys y estoient aussi , qui se misdrent en la presse comme hommes d' armes.
Je me trouvay du costé gauche , où estoient les gentilzhommes des vingt escuz et les aultres de la maison du roy , et les pensionnaires.
Je laisse à nommer les cappitaines , pour briefveté ; mais le conte de Foix estoit chief de ceste arrière-garde.
Comme j' ay dict , ung quart d' heure après que fuz arrivé , estant le roy ainsi près d' eulx , les ennemys gettent les lances en l' arrest et se myrent ung poy aux galotz , et en deux compaignées donnèrent.
Noz deux compaignées de la main droicte et les archiers escossoys chocquèrent presque aussi tost l' une comme l' autre , et le roy comme eulx.
Le cousté gauche , là où j' estoye , leur donna sur le cousté , qui fut grant avantaige , et n' est possible au monde de plus hardiement donner que l' on donna des deux coustéz.
Leurs stradiotz , qui estoient à leur queuhe , virent fouyr mulletz et coffres vers nostre avangarde et que leurs compaignons gaignoient.
Tous allèrent celle part , sans suyvre leurs hommes d' armes , qui ne se trouvèrent point acompaignéz ; car sans doubte si ung mil cinq cens chevaulx ligiers se fussent mesléz parmy nous , avecques leurs cymetaires au poing , qui sont terribles espées , au petit nombre que nous estions , nous estions desconfictz sans remède.
Dieu nous donna ceste aide , et tout aussi tost comme les coups des lances furent passéz , les Ytaliens se myrent tous à la fuyte , et leurs gens de pied se jettèrent au coustau ou la pluspart.
A ceste propre instance qu' ilz donnèrent sur nous , donna le conte de Gaiasse sur l' avengarde ; mais ilz ne joignirent point si près , car , quant vint l' heure de coucher les lances , ilz eurent peur et se rompirent d' eulx mesmes.
Quinze ou vingt en prindrent là les Almans par les brides , qu' ilz tuèrent ; le reste fouyt mal chassé , car le mareschal mettoit grant peyne à tenir sa compaignée ensemble , car il veoit encores grand compaignée assez près de luy.
Toutesfoiz quelzqu' uns en chassèrent , et partie de ces fuyans venoient le chemin où nous avions combatu , le long de la grève , les espées au poing ; car les lances estoient gectées.
Or vous fault sçavoir que ceulx qui assaillirent le roy se myrent incontinent à la fuyte , et furent merveilleusement vivement chasséz , car tout ala après.
Les ungs prindrent le chemin du villaige dont estions partiz , les aultres prenoient le plus court en leur ost ; et chassa tout , excepté le roy.
Avecques poy de gens demoura , qui se mist en grand peril pour ne venir quant et nous.
L' ung des premiers hommes tué fut le seigneur Rodof de Mantoua , oncle dudit marquis , qui devoit mander à ce messire Anthoyne d' Urbin quant il seroit temps qu' il marchast : et cuydoient que la chose dust durer comme font leurs faictz d' armes d' Itallie.
De cela s' est excusé ledit messire Anthoine ; mais je croy qu' il ne vit nulz signes pour le faire venir.
Nous avions grant sequelle de varletz et de serviteurs , qui tous estoient à l' environ de ces hommes d' armes ytaliens , et en tuèrent la pluspart de ce qui en fut tué ; et presque tous avoient des haches pour coupper boys en la main , de quoy ilz faisoient noz logis , dont ilz rompirent les visières des armetz , et leur en donnoient de grans coup sur les testes ; car bien mal aiséz estoient à tuer , tant estoient fort arméz , et ne viz tuer nul où il n' y eust trois ou quatre hommes à l' envyron ; et aussi les longues espées que avoient noz archiers et serviteurs firent grant exploict.
Le roy demoura ung peu au lieu où on l' avoit assailli , disant ne vouloir point chasser ne aussi tirer à l' avangarde , qui sembloit estre recullée.
Il avoit ordonné sept ou huyt gentilzhommes jeunes pour estre près de luy.
Il estoit bien eschappé au premier choc , veü qu' il estoit des premiers , car ce bastard de Bourbon fut prins à moins de vingt pas de luy et en emmené en l' ost des ennemys.
CHAPITRE XII Troisième phase de la bataille de Fornoue 1.
Suite de la victoire remportée à Fornoue par les François ; dangier où se trouva le roy Charles huictiesme.
-  Or se trouvoit le roy , en ce lieu que je diz , en si petite compaignée qu' il n' avoit pour toutes gens que ung varlet de chambre appellé Anthoyne des Aubux , petit homme et mal armé ; et estoient les aultres ung peu espars , comme me compta le roy dès le soir devant eulx mesmes , qui en devoient avoir grant honte de l' avoir ainsi laissé.
Toutesfoiz encores luy arrivèrent - ilz à l' heure , car une bande petite de quelzques hommes d' armes desrompus , venans au long de ladite grève qu' ilz veoient toute nette de gens , vindrent assaillir le roy et ce varlet de chambre.
Ledit seigneur avoit le meilleur cheval du monde pour luy et se remuoit et deffendit ; et arriva sur l' heure de ses aultres gens qui n' estoient guères loing de luy ; et se myrent les Ytalliens à fouyr.
Et lors le roy creüt conseil , tira à l' avengarde , qui jamais n' estoit bougée : et au roy vint bien à point ; mais si elle fust marchée cent pas , tout l' ost des ennemys fuyoit.
Les ungs disent qu' elle le devoit faire , les aultres disent que non.
Nostre bande qui chassa alla jusques bien près du bout de leur ost , tirant vers Fornoue , et ne veïz oncques recepvoir coup à homme des nostres que à Julian Bornel , que je veïz cheoir mort d' ung coup que luy donna ung Ytalian en passant ; aussi il estoit mal armé.
Et là on s' arresta , disant :  « Alons au roy ! »  Et à ceste voix s' arresta tout pour donner alayne aux chevaulx , qui estoient bien laz , car ilz avoient grant piece couru par mauvais chemin et païs de cailloux.
Auprès de nous passa une compaignée de fuyans de quelque trente hommes d' armes , à qui on ne demanda riens ; et estions en doubte.
Dès que les chevaulx eurent ung peu pris d' alayne , nous mismes au chemin pour aller au roy , que ne savions où il estoit , et allasmes le grant trot.
Et n' eusmes guères allé que le vismes de loing , et fismes descendre des varletz et amasser des lances par le champ , dont il y en avoit assez , par especial de bourdonnasses , qui ne valloient guères et estoient creuses et ligières , qui ne pesoient point une javeline , mais bien painctes et fusmes myeulx fourniz de lances que le matin.
Et tirasmes droit au roy , et en chemin trouvasmes ung nombre de gens de pied des leurs , qui traversoient le champ et estoient de ceulx qui s' estoient cachéz aux coustaulx , que avoit mené le marquis sur le roy.
Plusieurs furent tuéz ; aultres eschappèrent et traversèrent la rivière ; et ne s' y amusa - l' on point fort.
Plusieurs foiz avoit esté crié par aulcuns , en combatant :  « Souviengne - vous de Guynegate ! »  C' estoit pour une bataille perdue du temps du roy Loys unziesme contre le roy des Romains , pour soy estre mys à piller le bagages ; mais icy n' y eut riens pris ne pillé.
2.
Le butin et les pertes à la bataille de Fornoue.
-  Leurs estradiotz prindrent des sommiers ce qu' ilz voulurent ; mais ilz n' en emmenèrent que cinquante et cinq , tous les meilleurs et myeulx couvertz , comme ceulx du roy et de tous ses chambellans , et ung varlet de chambre du roy , appellé Gabriel , qui avoit ses relicques sur luy , qui longtemps avoient esté aux roys ; et conduisoit lesdits sommiers pour ce que le lit du roy y estoit.
Grant nombre d' aultres coffres y eut perduz et gectéz et robéz par les nostres-mesmes ; mais les ennemys n' eurent que ce que je diz.
En nostre ost y avoit grant sequelle de paillars et paillardes à pied , qui firent le dommaige des morts.
Tant d' ung cousté que d' autre ( croy en dire près la verité , et bien informé des deux coustéz ) , nous perdismes Jullian Bournel , le cappitaine de la porte du roy et ung gentilhomme de vingt escuz ; des archiers escossoys , en mourut neuf ; d' autres hommes à cheval de ceste avangarde , envyron vingt ; à l' entour des sommiers , soixante ou quatre vingt varletz des sommiers.
Eulx perdirent trois cens cinquante hommes d' armes , mors en la place , et jamais nul ne fut pris prisonnier , qui par adventure jamais n' avint en bataille.
De stradiotz en mourut poy , car ilz se myrent au pillaige ; et en tout y mourut bien trois mil cinq cens hommes , comme plusieurs des plus grans de leur cousté m' ont compté ( autres m' ont dict plus ) ; mais il y mourut de gens de bien et en veïz en ung roolle jusques à dix huyt bons personnaiges , entre lesquelz y en avoit quatre ou cinq du nom de Gonsague , qui est le nom du marquis ; et y perdit bien soixante hommes d' armes , gentilz hommes de ses terres ; et à tout cecy ne s' y trouva ung seul homme à pied.
Et est grand chose avoir esté tué tant de gens de coup de main , car je ne croy point que l' artillerie des deux costéz tuast dix hommes et ne dura point le combat ung quart d' heure ; car , dès ce qu' ilz eurent rompuz ou jectéz leurs lances , tout fouyt.
La chasse dura envyron trois quarts d' heure.
Leurs batailles d' Ytallie n' ont point de coustume d' estre telles ; car , ilz combatent escrade après escrade , et dure quelque foiz tout le jour sans ce que l' ung ne l' aultre a gaigné.
3.
Les défections.
-  La fuyte , de leur cousté , fut grande , et fouyrent bien trois cens hommes d' armes et la pluspart de leurs estradiotz.
Les ungs fuyrent à Rege , qui est bien loing de là ; les aultres à Parme , où y povoit bien avoir huyt lieues.
Et à l' heure que la bataille fut ainsi meslée , le matin , fouyt d' avecques nous le conte de Petillanne et le seigneur Virgille Ursin , mais cestui-là n' alla que en une maison d' un gentilhomme ; et estoient là sur la foy ; mais vray est que on leur faisoit grand tort.
Ledit conte alla droit aux ennemys.
Il estoit homme bien congneü des gens d' armes , car tousjours avoit eu charge tant des Florentins que du roy Ferrande , et se print à crier :  « Petillano , Petillano ! »  et alla après ceulx qui fuyoient , car quant il y arriva ilz chargeoient en leur ost les tantes ; et y avoit grant nombre de mulletz chargés.
Il alla après les fuyans plus de trois lieues , criant que tout estoit leur et qu' ilz vensissent au gaing et en ramena la pluspart et les asseüra ; et , quant il n' eust esté , tout fust fouy.
Et ne leur estoit point petit reconfort que d' ung tel homme , parti d' avecques nous.
Et mist en avant , le soir , de nous assaillir ; mais ilz ne voulurent entendre.
Depuis le m' a compté , et si a le marquis de Mante , disant que ce fut luy qui mist ce parti avant ; mais à dire au vray , si n' eust esté ledit conte , ilz fussent tous fouyz la nuyt.
4.
Les Français et les Italiens après la bataille.
-  Comme tout fut assemblé auprès du roy , il se veoit encores hors de leur host grant nombre d' hommes d' armes en bataille , et s' en veoit les testes seullement et les lances , et aussi des gens de pied , et y avoient tousjours esté ; mais il y avoit plus de chemin qu' il ne sembloit et eust fallu repasser la rivière , qui estoit creüe et croissoit , car tout le jour avoit tonné et escleré et pleü merveilleusement , et par especial en combatant et chassant.
Le roy mist en conseil s' il devoit marcher contre ceulx-là ou non.
Avecques luy avoit trois chevalliers ytaliens : l' ung estoit messire Jehan Jacques de Trevolse , qui encores vit et se gouverna bien ce jour ; l' autre avoit nom messire Francisco Sico , très vaillant chevalier , soudoyé des Florentins , homme de soixante douze ans ; l' autre messire Camille Vitelli.
Luy et trois frères estoient à la soulde du roy , et y vindrent de Civita de Castelle jusques vers Seresanno pour estre à ceste bataille , sans estre mandéz , où il y a ung grant chemin , et quant il veït qu' il ne povoit attindre le roy avecques sa compaignée , ledit Camille y vint seul.
Ces deux furent d' oppinion que l' on marchast contre ceulx que l' on veoit encores.
Les Françoys , à qui on en demanda , ne furent point ce cest advis , mais disoient que on avoit assez faict et qu' il estoit tart et qu' il se failloit loger.
Ledit messire Francisco Sico soubstint fort son oppinion ; monstrant gens qui alloient et venoient au long d' ung grant chemin qui alloit à Parme , qui est la plus prochaine ville de leur retraicte , alleguoit que c' estoient fuyans ou qui en revenoient.
Et , ad ce que sceüsmes despuis , il disoit vray et sa parolle et contenance estoit d' ung hardi et saige chevalier ; et qui eust marché , tout fuyoit ( et tous les chiefz le m' ont confessé , et quelqu' un devant le duc de Millan ) , qui eust esté la plus grande victoire qui ait esté depuis deux cens ans et la plus prouffitable : car , qui en eust bien sceü user et faire son prouffict et saigement se conduyre et bien traicter le peuple , huit jours après le duc de Millan n' eust eu , au myeulx venir pour luy , que le chasteau de Millan , à l' envye que ses subjectz avoient à se tourner.
Et tout ainsi en fust - il allé des Veniciens ; et n' eust point esté besoing de se soucier de Napples , car Venitiens n' eussent sceü où recouvrer gens , hors Venise , Bresse et Cremonne , qui n' est que une petite ville : tout le reste eussent perdu en Ytalie.
Mais Dieu nous avoit faict ce que me dist frère Jheronime : l' honneur nous estoit demouré ; car , veü le peu de sens et d' ordre qui estoit parmy nous , tant de bien ne nous estoit point deü , car nous n' en eussions sceü user pour lors ; mais je croy que si , à cette heure , qui est l' an M CCCC IIIIxx XVII , ung tel bien advenoit au roy , il en sçauroit myeulx ordonner.
Estant en ce propos , la nuyt s' approuchoit et ceste compaignée qui estoit devant nous se retira en leur champ et nous de l' autre costé.
Nous allasmes loger à ung quart de lieue de là où avoit esté la bataille ; et descendit le roy en une sense ou mestairie pouvrement ediffiée , mais il s' y trouva nombre infini de bledz en gerbe , dont tout l' ost se sentit.
Aucunes autres maisonnètes y avoit auprès , qui peu servirent , car chascun logea comme il peült , sans faire nul quartier.
Je sçay bien que je couchay en une vigne , bien empressé sur la terre , sans aultre advantaige et sans manteau ; car le roy avoit emprunté le myen le matin , et mes sommiers estoient assez loing , et estoit trop tart pour les chercher.
Qui eut de quoy fit collacion ; mais bien peu en avoient , si ce n' estoit quelque loppin de pain pris au saing d' ung varlet.
Je veïz le roy en sa chambre , où il y avoit des gens bleciéz , comme le seneschal de Lyon et aultres qu' il faisoit habiller , et faisoit bonne chère ; et se tenoit chascun à bon marchant , et n' estions point tant en gloire comme peu avant la bataille , et veyons les ennemis près de nous.
Ceste nuyt firent noz Almans le guet tous , et leur donna le roy trois cens escuz ; et le firent bon et sonnoient bien leurs tabourins.
CHAPITRE XIII Retraite des Français sur Asti 1.
Comment le seigneur d' Argenton alla luy seul parlamenter aux ennemys quant il veït que aultres deputéz avec luy n' y vouloient aller.
-  L' endemain au matin , me deliberay de continuer encores nostre praticque d' appoinctement , tousjours desirant le passage du roy en seüreté ; mais à payne peü - je trouver trompète qui voulsist aler en l' ost des ennemys , à cause qu' il avoit esté tué en la bataille neuf de leurs trompètes , qui n' avoient point esté congneüz , et eulx en avoient prins ung des nostres ; et si en tenoient ung que j' ay nommé , que le roy avoit envoyé avant que la bataille commençast.
Toutesfoiz ung y alla et porta ung saul-conduyt du roy ; et ilz m' en raportèrent ung pour parlementer à my-chemin des deux ostz , qui me sembloit mal aisé à faire ; mais je ne voulois riens rompre ne faire difficile.
Le roy nomma le cardinal de Sainct-Malo et le seigneur de Gyé , mareschal de France , le seigneur de Piennes , son chambellan , et moy en leur compaignée ; eulx nommèrent le marquis de Mante , cappitaine general de la Seigneurie , le conte de Gaiasse ( qui plusieurs foiz a esté nommé en ces Memoyres et n' a guères estoit des nostres et estoit cappitaine des gens du duc de Millan ) et messire Lucque Pisan et messire Marquiot Trevisan , providateurs de ladite Seigneurie de Venise.
Et marchions si près d' eulx que nous les veyons ( et n' estoient que eulx quatre sur la grève ) , car la rivière couroit entre nous et eulx , qui estoit bien creüe despuis le jour precedant ; et n' y avoit riens hors leur ost , ne aussi de nostre costé n' y avoit riens plus avant que nous et nostre guet qui estoit à cest endroit.
On leur envoya ung herault sçavoir s' ilz vouldroient point passer la rivière.
Comme j' ay dict , je trouvoye bien difficile que nous peüssions assembler , et pensoye bien que chascun y feroit des doubtes ; et eulx le monstrèrent , qui respondirent qu' il avoit esté dict que le parlement se feroit en my-chemin des deux ostz et eulx avoient faict plus de la moictié du chemin et qu' ilz ne passeroient point la rivière et qu' ilz estoient tous les chiefz de l' ost et qu' ilz ne se vouloient point tous mettre en peril.
Les nostres firent doubte de leur costé , qui aussi estimoient leurs personnes , et me dirent que je y allasse , sans me dire que je y avoys affaire ne à dire.
Je diz que je ne yroys point seul et que je vouloye ung tesmoing ; et vint avecques moy ung appellé Robertet , secretaire du roy , et ung myen serviteur et ung herault.
Et ainsi passay la rivière ; et me sembloit que , si je ne faisois riens , au moings je me acquittois vers eulx qui estoient assembléz par mon moyen.
Et comme je fuz arrivé , leur monstray comment ilz n' estoient point venus jusques en my-chemin , comme ilz avoient dict , et que pour le moings ilz vensissent jusques sur le bort de la rivière.
Et me sembloit que , s' ilz estoient si près , qu' ilz ne departiroient point sans parlamenter.
Ilz me dirent que la rivière estoit trop large et couroit fort , par quoy ilz ne s' entenderoient point à parler ; et ne sceüz tant faire qu' ilz vousissent venir plus loing ; et me dirent que je feïsse quelque ouverture.
Je n' avois nulle commission , et leur diz que , seul , ne leur diroye aultre chose , mais que , s' ilz vouloient riens ouvrir , que j' en feroye le rapport au roy.
Et , estant en ce propos , vint ung de noz heraultz qui me dist que ces seigneurs dessusdits s' en alloyent et que je ouvrisse ce que je vouldroye : ce que je ne vouluz point faire , car ilz sçavoient du vouloir du roy plus que moy , tant pour en estre plus prochains que pour avoir parlé à luy en l' oreille en nostre partement ; mais de son affaire present je en sçavois autant que eulx pour lors.
Le marquis de Manto me commença fort à parler de la bataille et me demanda si le roy l' eust faict tuer , s' il eust esté pris.
Je luy diz que non , mais faict bonne chère , et que le roy avoit cause de l' aymer , car il luy faisoit acquerir grant honneur en l' assaillant.
Lors il me recommenda les prisonniers , et par especial son oncle le seigneur Rodof ; et le cuidoit vif , mais je sçavoys bien le contraire.
Je l' asseüray que tous les prisonniers seroient bien traictéz et luy recommenday le bastard de Bourbon , qu' il tenoit.
Les prisonniers estoient bien aiséz à penser , car il n' en y avoit point , qui n' advint par adventure jamais en bataille , comme l' ay dict ; et y avoit perdu ledit marquis plusieurs de ses parens , et jusques à sept ou huyt , et en toute sa compaignée bien six vingts hommes d' armes.
Et , après ces divises , prins congé d' eulx , disant que avant la nuyt je retournerois , et fismes trèves jusques à la nuyt.
Arrivé que fuz là où estoit le roy , et ledit secretaire avecques moy , ilz me demandèrent des nouvelles ; et se mist le roy en conseil , en une pouvre chambre , et ne se conclusit riens , que chascun regardoit son compaignon.
Le roy parloit en l' oreille au cardinal ; et puis me dist que je retournasse veoir qu' ilz vouldroient dire ( or l' emprise de parler venoit de moy : par quoy estoit vraysemblable qu' ilz vouloient que commençasse à parler ) ; et puis me dist le cardinal que je ne conclusisse riens.
Je n' avois garde de riens conclure , car on ne me disoit riens.
Je ne vouloye riens repplicquer ne rompre mon allée , car j' esperoie bien ne gaster riens et pour le moings veoir quelque chose des contenances de noz ennemys , qui sans doulte estoient plus espouventéz que nous et , par adventure , eussent peü ouvrir quelques parolles , qui eust porté seüreté aux deux parties ; et me mys à chemin.
Mais jà approuchoit la nuyt quant je arrivay sur le bort de ladite rivière ; et là me vint une de leurs trompètes , qui me dist que ces quatre dont j' ay parlé me mandoient que ne vensisse point pour ce soir , veü qu' il estoit tard et que leur guect estoit assis d' estradiotz , qui ne congnoissoient personne , et qu' il y pourroit avoir danger pour moy ; mais vouloit demourer ladite trompette la nuyt , pour me guyder le matin.
Je le renvoyay , disant que le matin , envyron huyt heures , seroie sur le bort de ladite rivière et que là il m' atendist ; ou , s' il y avoit quelque mutation , que je leur renvoyroie ung herault ; car je ne vouloys point qu' il congneüst ceste nuyt riens de nostre cas ; et si ne sçavois quelle conclusion le roy prendroit , car je veoie des conseilz en l' oreille qui me faisoient doubter.
Et retournay dire ces choses audit seigneur.
Chascun souppa de ce qu' il avoit et se coucha sur la terre.
Tost après mynuit me trouvay en la chambre dudit seigneur.
Ses chambellans estoient là , en estat de monter à cheval , et me dirent que le roy deliberoit de tirer en diligence jusques en Ast ou ès terres de la marquise de Montferrat.
Et me parlèrent de demourer derrière pour tenir le parlement dont me excusay , disant que ne me vouloye point faire tuer à mon essient et que ne seroye point des derniers à cheval.
2.
Et comment le roy parvint sain et sauf avec ses gens jusques en la ville d' Ast.
-  Toust le roy s' esveilla , ouyt la messe , monta à cheval une heure devant jour.
Une trompette sonna : faictes bon guet , mais aultre chose ne fut sonné à se desloger , et croy que aussi n' en estoit - il nul besoing.
Toutesfoiz , c' etoit donner effroy à l' armée , au moins aux gens de congnoissance , et puis nous tournions le dox aux ennemys et prenions le chemin de sauveté , qui est chose bien espouventable pour ung ost ; et y avoit bien mauvaise saillie au partir du logis , comme chemins creux et boys.
Et si nous torsimes , car il n' y avoit point de guyde ; et oýs comme on demanda la guyde à ceulx qui conduisoient les enseignes et à celluy qui faisoit l' office de grant escuyer ; mais chascun respondit :  « Je n' en ay point.
»  Notez qu' il ne failloit point de guyde , car Dieu seul avoit guydé la compaignée au venir ; et , en ensuyvant ce que m' avoit dit frère Jheronime , il nous vouloit encores conduyre au retour ; car il n' estoit point de croyre que ung tel roy chevauchast de nuyt sans guyde , là où il en pouvoit assez finer.
Encores monstra Nostre Seigneur plus grant signe de nous vouloir preserver , car les ennemys n' apparceürent riens de nostre partement que ne fust mydi , attendant tousjours le parlement que j' avoys entrepris.
Et puis la rivière creüt si très grande qu' il fut quatre heures après mydi avant que nul homme se osast adventurer d' y passer pour nous suyvre ; et lors y passa le conte de Gaiasse avecques deux cens chevaulx legiers ytaliens , en grant peril pour la force de l' eaue , et s' y noya ung homme ou deux , comme depuis il me compta.
Et chemynasmes par chemyn bossu et boys , et failloit aller à la file ; et dura ce six mille ou environ ; et après trouvasmes une belle grand playne , où jà estoit nostre avant-garde , l' artillerie et bagage , qui estoit fort grand , qui de loing sembloit une grosse bande ; et en eusmes effroy de prime face , à cause de l' enseigne blanche et carré de messire Jehan Jacques de Trevolse , parreille que l' avoit porté à la bataille le marquis de Mante.
Et ladite avangarde eut paour de nostre arrièrre-garde qu' ilz veoient venir de loing hors du chemin , pour venir le plus court.
Et se mist chascun en estat de combatre ; mais cest effroy dura poy , car chevaulcheurs vindrent de tous coustéz et se recongneürent incontinent.
Et de là allasmes repaistre au Bourg-Sainct-Denys , où l' on cria une alarme , faicte à propos pour en tirer les Almans , de paour qu' ilz ne pillassent la ville.
Et allasmes coucher à Florensolles.
Le second jour couchasmes près Plaisance et passasmes la rivière de Trebia ; mais il demoura de l' autre part deux cens lances , nos Suysses et toute l' artillerie , excepté six pièces que le roy menoit ; et cela se fit pour estre myeulx logiéz et plus au large , car ladite rivière , par ordinaire , est petite , et par especial en ceste saison de lors ; toutesfoiz , envyron dix heures de nuyt , ladire rivière creüt si très fort que nul homme n' y eust sceü passer ne à pied ne à cheval ne l' une compaignée n' eust sceü secourir l' autre ; qui fut chose de grant doubte , pour avoir les ennemys près , et chercha - l' on toute la nuyt pour trouver le remède d' ung cousté et d' aultre ; mais il n' y en avoit point jusques ad ce qu' elle vint d' elle-mesmes , qui fut environ cinq heures au matin ; et à l' heure on tendit des cordes d' ung bout jusques à l' autre pour aider à passer les gens de pied , qui estoient en l' eaue jusques au dessus de l' estoumac.
Tost après passèrent les gens de cheval et artillerie ; mais ce fut une soudayne et perilleuse adventure , consideré le lieu où nous estions et les ennemys emprès , c' est assavoir la garnison de Plaisance et le conte de Gaiasse , qui y estoit entré ; car aulcuns de ladite ville praticquoient de y mettre le roy , mais ilz vouloient que ce fust soubz le tiltre d' ung petit filz demouré de Jehan Galiace , dernier duc , qui n' a guères estoit mort , comme avez ouy.
Et quant le roy eust voullu entendre à ceste praticque , plusieurs villes et aultres personnes y eussent entendu par le moyen dudit messire Jehan Jacques de Trevolse et d' aultres , mais ledit seigneur ne vouloit point faire ce desplaisir audit duc d' Orleans , son cousin , qui jà estoit dedans Novarre , comme avez veü.
Et , à dire la verité , d' autre costé , il ne desiroit point fort de veoir sondit cousin si grant et luy suffisoit de passer et laisser aller ce differant comme il pourroit.
Le troisiesme jour après le partement du lieu où avoit esté la bataille , alla le roy disner à Castel Sainct-Jehan et coucha en ung boys.
Le quatriesme jour disna à Vauguere et coucha à Pont-Curon.
Le cinquiesme jour coucha près Tortonne et passa la rivière appellée Scrivia que Frequasse deffendoit ; car les gens qui estoient soubz sa charge estoient à Tortonne pour le duc de Millan ; mais , adverty qu' il fut par ceulx qui faisoient les logis du roy que ledit seigneur ne vouloit que passer , se retira en la ville et manda qu' il bailleroit de vivres tant que l' on vouldroit ; et ainsi feït , car toute l' armée passa rasibus de la porte dudit Tortonne , et vint ledit Frequasse au devant du roy , armé ; mais il n' avoit que deux personnes avecques luy , et s' excusa fort au roy qu' il ne le logeoit en la ville , et fit mettre force vivres hors ladite ville , dont tout l' ost fut bien fourny ; et au soir vint au coucher du roy.
Et fault entendre qu' il estoit de ceste maison de Sainct-Severin et frère de ce conte de Gaiasse et de messire Galiace et avoit esté , peu de temps devant , à la soulde du roy en Rommaigne , comme il a esté dit ailleurs.
Et de là vint le roy à Nyce-de-la-Paille , qui est au marquisat de Montferrat , que nous desirions bien trouver pour estre en païs d' amys et en seüreté , car ces chevaulx legiers que menoit le conte de Gaiasse estoient sans cesse à nostre queuhe et les premiers jours nous firent grant ennuy et avions peu de gens de cheval qui se voulsissent mettre derrière , car plus approchions du lieu de seüreté et moins monstroient les nostres qu' ilz eussent vouloir de combatre.
Et ainsi dit - l' on que c' est la nature d' entre nous , Françoys , et l' ont escript les Ytaliens en leurs hystoires , disans que , au venir des Françoys , ilz sont plus que hommes , mais que à leur retraicte ilz sont moins que femmes ; et je les croy du premier point que veritablement ce sont les plus rudes gens à rencontrer que soient en tout le monde , j' entends les gens de cheval ; mais , à la retraicte d' une emprise , toutes gens du monde ont moins cueur que au partir de leurs maisons.
CHAPITRE XIV Charles VIII de retour a Asti 1.
Comment les Allemans mettent l' armée de France en seüreté dans sa retraite.
-  Ainsi , pour continuer ce propos , nostre queuhe estoit deffendue de trois cens Almans , qui avoient largement coulevrines , et leur portoit - l' on hacquebutes à chevalet , et ceulx-là faisoient bien retirer les estradiotz , qui n' estoient point grant nombre.
Le grant ost qui nous avoit combatuz à Fournoue venoit tant comme il pouvoit ; mais , pour estre parti ung jour après nous et pour leurs chevaulx bardéz , ne nous sceürent joindre ; et ne perdismes jamais ung homme ou chemin et ne fut ledit ost jamais à vingt mille de nous.
Et quant ilz veïrent qu' ilz ne nous pouvoient joindre ( et peult estre aussi qu' ilz n' en avoient point grand envye ) , ilz tirèrent devant Novarre , où estoient les gens du duc de Millan et des leurs , comme avez ouy devant ; mais , s' ilz nous eussent peü attaindre près de nostre retraicte , peult estre qu' ilz en eussent eu meilleur marché qu' ilz n' eurent à Fournoue.
J' ay dit en plusieurs lieux comme Dieu avoit monstré en tous endroitz qu' il avoit guydé ce voyage ; mais encores me sert - il à le dire icy ; car , depuis le jour de la bataille jusques audit lieu de Nysse-de-la-Paille , ne fut jamais departi logis , mais logeoit chascun comme il pouvoit.
De vivres , avions grant necessité ; toutesfoiz quelque poy en apportoient ceulx du païs , qui aisement nous eussent empoisonnéz , s' ilz eussent voullu , tant en leurs vivres , vins , que eaues , qui en ung moument estoient taries et les puys ( aussi je ne veïz que petites fontaynes ) ; mais ilz n' y eussent point failly , s' ilz y eussent voullu essayer ; mais il est de croire que Nostre Seigneur leur en oustoit le vouloir.
Et ay veü la soif si grande que ung monde de gens de pied buvoit ès foussés de ces petites villètes où nous passions.
Nous faisions grans traictes et longues et buvions eaue orde et non courante ; et pour boire se fourroient dedans jusques à la saincture ; car il nous suyvoit grant peuple , qui n' estoient point gens de guerre et nombre bien grant de sommiers.
Encores , touchant ce logis , ne veïz jamais ung debat.
Le roy partoit avant jour , et ne sceüz oncques qu' il y eust guyde , et chevauchoit jusques à mydi , là où il repaissoit ; et chascun prenoit place , et failloit apporter les vivres des chevaulx entre les bras et que chascun fist repaistre son cheval ; et sçay bien que je l' ay faict deux foiz , et fuz deux jours sans manger que pain bien meschant ; et si estoys de ceulx qui avoient moins de necessité.
D' une chose fault louer ceste armée , c' est que jamais je ne oýs homme se plaindre de necessité qu' il eust , et si fut le plus penible voyage que je veïz jamais en ma vie , et si en ay veü avecques le duc Charles de Bourgongne de bien aspres.
Nous n' allions point plus fort que ces grosses pièces d' artillerie , où souvent y avoit à besongner à leurs affaires , et grant faulte de chevaulx ; mais à toute heure qu' il en estoit besoing , s' en recouvroit en l' ost par les gens de bien qui voulentiers les bailloient , et ne se perdit une seulle pierre ne une livre de pouldre.
Et croy que jamais homme ne vit passer artillerie de telle grosseur ne à telle diligence par les lieux où passa ceste-cy.
Et si j' ay parlé du desordre qui estoit tant à nostre logis que ès aultres choses , ce ne fut pas par faulte que il n' y eust des gens de bien experimentéz en l' ost ; mais le sort voullut que ceulx-là avoient le moins de credit.
Le roy estoit jeune et vouluntaire , comme ailleurs est dit ; et , pour conclure l' article , semble que Nostre Seigneur aye voullu que toute la gloire du voyage aye esté attribuée à luy.
Le septiesme jour depuis le partement du lieu où avoit esté la bataille , partismes de Nysse-de-la-Paille et logeasmes en champ tous ensemble , assez près d' Alixandrie ; et fut faict gros guet toute la nuyt.
Et au matin , devant jour , partismes et allasmes en Ast , c' est assavoir le roy et les gens de sa maison ; les gens d' armes demourèrent près de là en champ ; et trouvasmes la ville d' Ast bien garnye de tous vivres , qui firent grant bien et secours à toute la compaignée , qui en avoit bon besoing , pour ce que ladite armée avoit enduré grant fain et soif , grant travail et challeurs et très grande faulte de dormir ; et les habillemens tous gastés et rompus.
2.
Situation du duc d' Orléans à Novare.
-  Arrivé que fust le roy en Ast , et sur l' heure , avant que dormir , je envoyay ung gentilhomme nommé Philippe de la Couldre , qui autresfoiz m' avoit servy , qui pour lors estoit au duc d' Orleans , à Novarre , là où il estoit assiegé de ses ennemys , comme avez peü entendre.
Le siège n' estoit pas encores si contrainct que gens ne peüssent aller et saillir dehors , pour ce qu' ilz ne tachoient sinon de l' afamer.
Et luy manday par ledict gentilhomme que plusieurs traictéz se mouvoyent avecques le duc de Millan , de par le roy , dont j' en menoye ung par la main du duc de Ferrare ; et que , pour ceste cause , me sembloit - il qu' il s' en devoit venir devers le roy , en asseürant bien ceulx qu' il laisseroit dedans de brief y retourner ou les venir secourir ; lesquelz estoient le nombre de sept mil cinq cens hommes de soulde et la plus belle compaignée que on sçauroit dire , touchant le nombre , tant Françoys que Suysses.
Après que le roy eut séjourné ung jour audit Ast , fut adverti , tant par le duc d' Orleans que par aultres , comme les deux ostz s' estoient assembléz devant Novarre ; et desiroit ledit duc d' Orléans estre secouru pour ce que ses vivres appetissoient , là où il avoit esté donné mauvais ordre au commencement ; car il y en avoit assez en la ville et à l' entour , et par especial bleds ; et si la provision eust esté faicte de bonne heure et bien gouvernée , jamais n' eussent eu la ville , mais en fussent sailliz à leur honneur , et leurs ennemys à grant honte , s' ilz eussent peü tenir encores ung moys.
CHAPITRE XV Perte du chateau de Naples 1.
Comment le roy feït dresser une armée de mer pour cuyder secourir les chasteaulx de Naples et comment ilz n' en peürent estre secouruz.
-  Après que le roy eut séjourné quelque peu de jours audit Ast , s' en alla à Turin.
Et , au departir que ledit seigneur fist d' Ast , il depescha ung maistre d' hostel , nommé Peron de Basche , pour faire une armée de mer à Nyce , pour aller secourir les chasteaulx de Napples qui encores tenoient , ce qu' il fit.
Et mist sus ladite armée monsr d' Arban , chief et lieutenant d' icelle armée.
Alla jusques vers Ponce , là où il fut à une veü des ennemys , là où une fortune de temps les garda d' approucher ; et firent peu de fruit , pour ce que ledit d' Arban retourna à Livourne , là où la pluspart de ses gens s' enfouyrent en terre et laissèrent les navyres vuydes.
Et l' armée des ennemys s' en vint au port de Longon , près Plombon , là où elle fut bien deux moys sans partir ; et si les gens de nostredit navyre ne fussent sailliz dehors desdits navyres , nostredite armée fust allée legièrement secourir lesdits chasteaulx , pour ce que le port de Longon est de nature que l' on n' en peult saillir que d' ung vent , lequel règne peu souvent en yver.
Ledit d' Arban estoit vaillant homme , mais mal experimenté en armée de mer.
En ce mesme temps estant le roy arrivé à Turin , se mouvoit plusieurs traictéz entre le roy et le duc de Millan et s' en empeschoit la duchesse de Savoye , qui estoit fille de Monferrat , vefve , et mère d' ung petit duc , qui estoit lors.
Par aultres mains s' en traictoit encores.
Je m' en mesloys aussi ; et le desiroient bien ceulx de la ligue , c' est assavoir les chiefz qui estoient en camp devant Novarre , que je m' en mellasse , et m' envoyèrent ung sauconduyt.
Mais comme les envyeulx sont entre gens de court , le cardinal , que tant ay nommé , rompit que je ne m' en empeschasse point ; et vouloit que la praticque de madame de Savoye sortist son effect , que conduisoit son hoste le tresorier de Savoye , homme saige et bon serviteur pour sa maistresse.
Grant pièce trayna ceste matière ; et pour ceste cause fut envoyé le bailly de Dijon aux Suysses ambassadeur , pour en lever jusques à cinq mille.
2.
Capitulation du Château-Neuf de Naples.
-  Peu avant ay parlé comme l' armée fut faicte à Nice pour secourir les chasteaulx de Napples , ce qui ne se peült faire pour les raisons dessusdites.
Incontinent monsr de Monpencier et aultres gens de bien qui estoient dedans lesdits chasteaulx , voiant ledit inconveniant , prindrent parti et saillirent dudit chasteau et par l' armée de mer , qui lors estoit près desdits chasteaulx , et les laissèrent fournis en nombre suffisant pour les garder , selon les vivres qui y estoient si estroictz que plus ne pouvoient ; et partit avecques deux mil et cinq cens personnes , et laissèrent pour chiefz Ognoas et deux aultres gens de bien.
Et alla ledit seigneur de Monpencier , le prince de Salerne , seneschal de Beaucaire , et autres qui y estoient , à Salerne.
Et voullut dire le roy Ferrand qu' ilz avoient rompu l' appoinctement et qu' il pouvoit faire mourir les ostaiges qu' ilz avoient bailléz poy de jours avant , qui estoient monsr d' Aleigre et ung appellé de la Marche , d' Ardanne , et ung seigneur de la Chappelle , d' Anjou , ung appellé Roquebertin , Catelan , et ung appellé Janly.
Et fault entendre que , envyron trois moys par avant , ledit roy Ferrande estoit entré dedans Napples par intelligence et mauvais ordre des nostres , qui estoient bien informés de tout et n' y sceürent mettre remède.
Je parleroys bien plus avant de ce propos , mais je n' en puys parler que par l' avoir oý dire aux principaulx , et ne tiens point voluntiers long procès des choses où je n' ay point esté present.
Mais , estant ainsi ledit roy Ferrand dedans la ville de Napples , la voix et nouvelles y vint que le roy estoit mort à la bataille de Fornoue ; et fut certiffié à noz gens qui estoient au chasteau par les lettres et mensonges que mandoit le duc de Millan que ainsi estoit et y adjoustèrent foy ; et si firent les Coulonnoys , qui se tournèrent incontinent contre nous , avecques le bon vouloir qu' ilz avoient d' estre tousjours des plus fors ; car ilz estoient bien tenuz au roy , comme il est dit ailleurs.
Et pour cesdits mensonges et pricipallement que noz gens se veoient en grant nombre retraictz dedans le chasteau et poy de vivres et avoient perdus tous leurs chevaulx et aultres biens qu' ilz avoient dedans la ville , composèrent le sixiesme jour d' octobre l' an mil CCCC IIIIxx XV , et avoient jà esté envyronnées trois moys et quatorze jours.
Et envyron vingt jours après partirent comme dit est.
Et promisdrent que s' ilz n' estoient secouruz en certain nombre de jours , qu' ilz s' en yroient en Prouvence et laisseroient les chasteaulx sans plus faire de guerre par mer ne par terre audit royaulme ; et baillèrent les ostaiges dessusdits.
Toutesfoiz , selon le dire du roy Ferrand , ilz rompirent leur appoinctement à l' heure qu' ilz partirent sans congié : les nostres disoient au contraire ; mais lesdits ostaiges furent en grant dangier et y avoit cause.
Et croy que noz gens firent saigement de partir , quelque appoinctement qu' il y eust , mais ilz eussent myeulx faict de bailler les chasteaulx audit jour et retirer leurs ostaiges ; car aussi bien ne tindrent - ilz que vingts jours après par faulte de vivres et qu' ilz n' avoient nulle esperance de secours.
Et fut la totalle perte du royaulme que ledit chasteau de Napples.
CHAPITRE XVI Le siège de Novare et les négociations avec Milan 1.
De la grant famine et peine où estoit le duc d' Orleans à Novare avec ses gens.
-  Estant le roy à Turin , comme ay dict , et à Quiers , où quelquefoiz alloit pour son esbat , attendoit nouvelles des Almans , qu' il avoit envoyé querir , et aussi assayoit s' il pourroit reduire le duc de Millan , car il en avoit grand vouloir.
Et ne luy chaloit point trop du faict du duc d' Orleans , qui commençoit à estre pressé de la necessité des vivres et escripvoit chascun jour pour avoir secours ; et aussi estoit approuché de plus près qu' il n' avoit esté , et estoit creü l' ost de mil hommes à cheval , Almans , que menoit messire Federic Cappelare , de la conté de Ferrète , vaillant chevalier et bien experimenté , tant en France que en Ytalie.
Aussi y avoit bien unze mil Almans des terres du roy des Romains et lansquenetz , que conduisoit messire George d' Abrestin , vaillant chevalier ( et fut celuy qui print Sainct-Homer pour le roy des Romains ) , natif d' Autriche.
Et voyant croistre les ennemys et que nul accord ne se pouvoit trouver à l' honneur du roy , il luy fut conseillé se retirer à Verseil pour veoir la manière de sauver ledit duc d' Orleans et sa compaignée , qui , comme dit est ailleurs , avoient une petite provision en leurs vivres au commencement qu' ilz entrèrent audit Novarre.
Et luy eust myeulx vallu faire ce que luy manday , comme se veoit dessus , dès que arrivasmes en Ast , qui estoit de partir et mettre hors tous gens inutiles et venir devers le roy , car sa presence eust guydé partie de ce qu' il eust voulu ; ou , au moings , ceulx qu' il eust laissé n' eussent point souffert si extrême necessité de faim comme ilz firent , car il eust pris parti plus tost s' il eust veü qu' il n' y eust eu aultre remède.
Mais l' arcevesque de Rouen , qui avoit esté au commencement avecques luy audit lieu de Novarre et , pour faire service audit seigneur , estoit venu vers le roy et se trouvoit present aux affaires , luy mandoit tousjours ne partir point et qu' il seroit secouru ; et se fondoit que ainsi luy disoit le cardinal de Sainct-Malo , qui avoit tout le credit.
Et bonne affection le faisoit parler , mais j' estoys asseüré du contraire , car nul ne vouloit retourner à la bataille si le roy n' y alloit , et cestuy-là n' en avoit nulle envye.
Car la question n' estoit que pour ceste seulle ville que ledit duc d' Orleans vouloit retenir et le duc de Millan la vouloit ravoir , car elle est à dix lieues de Millan et estoit force que l' ung eust tout : car en la duchié de Millan sont neuf ou dix grosses cités près l' une de l' autre et en petit d' espace ; mais bien disoit ledit duc de Millan que on luy laissast Novarre , et ne luy demandant point Gennes , que toutes choses il feroit pour le roy.
Plusieurs foiz on mena farines audit Novarre , dont il s' en perdoit la moictié en chemin ; et ung coup furent destroussés quelzques soixante hommes d' armes que menoit ung appellé Chastillon , qui estoit jeune gentilhomme de la maison du roy.
Aulcuns furent pris , autres entrèrent , aultres eschappèrent à grand peyne ; et n' est possible de croire en quelle detresse estoit ceste compaignée de Novarre , car chascun jour en mouroient de fain et les deux pars estoient malades ; et venoit de piteuses lettres en chiffre et à grant difficulté.
Tousjours on leur donnoit reconfort , et tout estoit abus.
Mais ceulx qui manyoient l' affaire du roy desiroient la bataille ; et ne le consideroient point , que nul ne le vouloit que eulx : car tous les grans chiefz , comme le prince d' Orange , qui y estoit de nouveau arrivé et à qui le roy donnoit de grant credit ès affaires de la guerre , et tous aultres chiefz de guerre cherchoient une honneste yssue par appoinctement , veü que l' yver approuchoit , qu' il n' y avoit point d' argent et que le nombre des Françoys estoit petit , et plusieurs malades , et s' en alloient chascun jour sans congié , et d' aultres à qui le roy donnoit congié.
Mais tous ces signes ne pouvoient garder ceulx dont ay parlé de mander audit duc d' Orleans qu' il ne bougeast , lequel ilz misdrent en grant peril : et se fioyent sur le nombre des Almans dont nous asseüroit ledit bailly de Dijon , auquel aulcuns avoient mandé qu' il en amenast ce qu' il pourroit.
Et estions une compaignée mal unye , et chascun disoit et escripvoit ce qu' il vouloit.
Ceulx qui ne vouloient point d' accord ne que on se trouvast ensemble pour en parler disoient que le roy ne devoit point commencer , mais devoit laisser parler ses ennemys , qui aussi disoient ne vouloir point commencer les premiers.
Et tousjours s' avançoyt le temps en la detresse de ceulx de Novarre ; et ne parloient plus leurs lettres que de ceulx qui mouroient de fain chascun jour et que plus ne pouvoient tenir que dix jours , et puys huyt , et telle heure les veïs à trois ; mais avant passèrent les termes qu' ilz avoient baillé.
A la verité , cent ans avant que nous naquismes , ne souffrirent gens si grant fain.
2.
De la mort de la marquise de Montferrat et de celle de monsieur de Vendosme.
-  Et estans les choses en ce train , mourut la marquise de Montferrat , et y eut quelque division leans pour le gouvernement , que demandoit le marquis de Saluces et , d' aultre part , le seigneur Constantin , oncle de la feue marquise , qui estoit Grec , et elle fille du roy de Servye , tous deux destruictz par le Turc.
Ledit seigneur Constantin s' estoit mys fort au chasteau de Casal et avoit les deux fils en ses mains , dont le plus grand n' avoit que neuf ans , enffans dudit marquis et de ceste saige et belle dame , qui estoit morte en l' eage de vingt neuf ans , grande partisanne de Françoys.
Autres particuliers taschoient encores audit gouvernement , et en estoit grant question chez le roy , pour ceulx qui les soubstenoient.
Ledit seigneur me ordonna y aller pour accorder ceste question à la seüreté des enffens et au gré de la pluspart du pays , doubtant que le differant ne les fist appeller le duc de Millan ; et le service de ceste maison nous estoit bien seant.
3.
Et comment , après plusieurs deliberations , on entendit à faire paix pour sauver les assiegéz.
-  Il me desplaisoit fort de partir que je ne meïsse en train de reprendre ceste paix ; et veoye les maulx que vous ay dict et approucher l' yver.
Et doubtoye que ces prelatz ne fussent cause de ramener le roy à la bataille , qui estoit mal fourny s' il ne venoit force d' estrangiers , comme Suysses.
Et encores s' ilz venoient si fort comme l' on disoit , et il y auroit dangier pour le roy de se mettre en leurs mains ; et si estoient les ennemys fort puissans et logéz en lieu fort de situation et bien fortiffiéz.
Consideré ces choses , m' adventuray de dire au roy qu' il me sembloit qu' il vouloit mettre sa personne et estat en grand hasard pour peu d' occasion.
Il luy devoit souvenir qu' il avoit esté en grand peril à Fournoue ; mais là avoit esté contrainct , et ycy n' y avoit nulle contraincte et ne devoit point laisser à prendre quelque honneste appoinctement pour ces parolles que l' on disoit qu' il ne devoit point commencer ; et que , s' il vouloit , je les feroye bien parler en sorte que l' honneur des deux costéz y seroit bien gardé.
Il me respondit que je parlasse à monsr le cardinal , ce que je feïz ; mais il me faisoit estranges responces ; et desiroit la bataille et tenoit la victoire seüre à son dire ; et disoit - on qu' il luy avoit esté promis dix mil ducatz de rente pour ung filz par le duc d' Orléans , s' il avoit ceste duchié de Millan.
L' endemain vins prendre congié du roy pour aller à Casal , et y avoit envyron journée et demye.
Je rencontray monsr de la Trimoille , à qui contay cest affaire , pour ce qu' il estoit des prouchains du roy , demandant si encores luy en devoye parler.
Il me conforta et me dist que ouy ; car chascun desiroit de se retirer.
Le roy estoit en ung jardrin.
Je reprins les parolles dessusdites , devant le cardinal , qui dist que luy , qui estoit homme d' eglise , devoit commencer.
Je luy dis que , s' il ne commençoit , que je commenceroie , car il me sembloit bien que le roy n' en seroit point marry ne ses plus prouchains.
Et ainsi party.
Et , au partir , dis à monsr le prince d' Orenge , qui avoit la principalle charge de l' ost , que , si je commençoye riens , que je luy addresseroys.
Et allay à Casal , où je fuz bien recueilly par tous ceulx de ceste maison ; et les trouvay la pluspart rangés avecques ledit seigneur Constantin.
Et sembloit à tous que c' estoit plus seüreté pour les enffans , car il ne pouvoit venir à la succession , et le marquis de Saluces y pretendoit droit.
Je feïz plusieurs assemblées , tant de nobles que de gens d' eglise et des villes , et , à leur requeste , ou de la pluspart , declairay que le roy vouloit que ledit seigneur Constantin demourast en son gouvernement , car , veü la force du roy delà les mons et l' affection que le pays porte à la maison de France , ilz n' y povoient contredire au vouloir du roy.
Environ le troisiesme jour que je euz esté là , vint leans ung maistre d' hostel du marquis de Manto , cappitaine general des Veniciens , qui , comme parent , envoyoit faire doleance de la mort de ladite marquise ; et cestuy-là et moy entrasmes en parolles d' appoincter ces deux ostz sans combatre , car les choses se y dispousoient.
Et estoit le roy logé en champ près Verseil ; mais , à la verité dire , il ne passa seullement que la rivière et logea son ost , mal fourny de tantes et de pavillons , car il en avoit peu porté , et encores ceulx-là estoient perdus , et jà estoit le lieu moiste pour l' yver qui approuchoit , et est païs bas.
Ledit seigneur n' y logea que une nuyt , et se retira le lendemain en la ville ; mais le prince d' Orenges demoura , le conte de Fouex , le conte de Vendosme , qui y print ung mal de flux dont il mourut , qui fut dommaige , car il estoit beau personnaige , jeune et saige , et y estoit venu en poste pour ce qu' il estoit bruyt qu' il y devoit avoir une bataille , car il n' avoit point faict le voyage en Ytalie avecques le roy.
Avec ceulx-là y demourèrent le mareschal de Gyé et plusieurs aultres cappitaynes ; mais la principalle force estoit des Almans qui avoient faict le voyage avecques le roy ; car mal volentiers y demouroient les Françoys , estants si près de la ville , et plusieurs estoient malades , et plusieurs estoient partiz , les ungs avecques congié , les autres sans congié.
Dudit ost jusques à Novarre y avoit dix mil ytaliennes grosses , et valloient bien six lieues françoises , fort païs et mol comme Flandres , à cause des fousséz qui sont au long des chemins , de l' ung costé et de l' autre , fort parfons et beaucop plus que ceulx de Flandres.
L' yver , les fanges y sont fort grandes , et l' esté la pouldre.
Entre nostre dit ost et Novarre , y avoit une petite place appellé Bourg , à une lieue de nous , que nous tenions ; et eulx en tenoient une aultre appellée Cammarian , qui estoit à une lieue de leur ost ; et jà estoient les eaues bien grandes à aller d' ung ost à l' autre.
Comme ay commencé à dire , ce maistre d' ostel du marquis de Manto , qui estoit venu à Casal , et moy , continuasmes noz parolles.
Et luy disoie les raisons par quoy son maistre devoit eviter ceste bataille et qu' il avoit veü le peril en quoy il avoit esté à la première et qu' il combatoit pour gens qui ne l' acroistroient jamais pour service qu' il leur feïst et que luy devoit entreprendre l' appoinctement et moy que je luy aideroys de nostre cousté.
Il me respondit que son maistre le vouldroit ; mais il fauldroit , comme autresfoiz m' avoit esté mandé , que nous parlissions les premiers , veü que leur ligue , dont estoit le pape , roys des Romains et d' Espaigne et duc de Millan , estoit plus grant chose que le roy.
Et je luy disoye que c' estoit folie de se mettre à ceste cerimonye et que le roy devoit aller devant , qui estoit là en personne , que les aultres n' y avoient que leurs lieutenans et que moy et luy , comme mediateurs , comencerions s' il vouloit ; mais que je feüsse seür que son maistre continuast , et toust.
Et conclusmes que j' envoyroys une trompète en leur ost le lendemain et escriprois aux deux providateurs veniciens , l' ung appellé messire Lucque Pisano , l' autre messire Marquiot Trevisan , qui sont offices depputéz pour conseiller leurs cappitaines et pour pourveoir aux affaires de leur ost.
En ensuyvant ce que nous avions conclud , je leur rescripvy la substance de ce que j' avoye dit audit maistre d' hostel ; et avoye l' occasion de continuer l' office de bon mediateur , car ainsi l' avoie conclud au partir de Venise et aussi le roy l' avoit bien agreable , et si me sembloit necessaire , car il se trouve tousjours assez gens pour troubler ung affaire , mais il s' en treuve peu qui ayent l' adventure et le vouloir ensemble d' accorder si grant differand ne qui vueillent endurer tant de parolles qui se disent de ceulx qui traictent telz affaires ; car en telz ostz y a mainte differante oppinion.
Lesdits providateurs furent joyeulx de ces nouvelles , et m' escriprent que tost me feroient responce et par leurs postes le feroient sçavoir à Venise.
Toust eurent responce , et vint en l' ost du roy ung conte qui estoit au duc de Ferrare , lequel y avoit gens , car son filz aisné y estoit , à soulde du duc de Millan , et cestuy-là en estoit ; et avoit ledit duc de Ferrare ung aultre filz avecques le roy.
Ledit conte avoit nom le conte Albertin ; et vint veoir messire Jehan-Jacques et s' adroissa au prince d' Oranges , ainsi qu' il avoit esté conclud entre ce maistre d' hostel dont j' ay parlé et moy , disant avoir commission du marquis de Manto et des providateurs et autres cappitaines estantz en leur ost de demander saul-conduit pour ledit marquis et aultres , jusques cinquante chevaulx , à se trouver à parler avecques telz personnaiges qu' il plairoit au roy ordonner ; et ceulx-là congnoissoient bien que c' estoit raison qu' ilz vinssent devers le roy ou les siens les premiers et aussi qu' ilz luy vouloient bien faire cest honneur.
Et puis demanda congié de parler au roy à part , ce qu' il fit.
En à part conseilla de n' en faire riens , disant que cest ost là estoit en grant paour et que brief deslogeroit ; et par ces parolles secrètes monstroit vouloir rompre cest accord et non point le faire ny aider , combien que sa charge publicque fut telle que avez ouy.
Et fut present à ces parolles secrètes ledit messire Jehan Jacques de Trevolse , grant ennemy du duc de Millan , et voluntiers eust rompu ladite paix ; et surtout le maistre dudit messire Albertin , duc de Ferrare , y desiroit la guerre pour la grant inimitié qu' il avoit aux Veniciens , à cause des terres qu' ilz tiennent de luy , comme le Polesan et aultres ; et estoit venu en l' ost dessus-dit vers le duc de Millan , qui avoit sa fille pour femme.
Dès ce que le roy eut ouy parler ledit conte , me fist appeller et mist en conseil s' il bailleroit ce sauconduyt ou non.
Ceulx qui vouloient rompre la paix , comme messire Jehan Jacques et aultres qui parlèrent en faveur du duc d' Orleans , ce leur sembloit , monstroient vouloir la bataille ; mais ilz estoient gens d' eglise et ne s' y fussent point trouvéz.
Disoient estre bien asseüréz qu' ilz deslogeroient et mourroient de fain.
Autres disoient ( et je estoys de ceulx-là ) que plus tost aurions nous fain que eulx , qui estoient en leur païs , et si avoient la puissance trop grande pour s' enfouyr et se laisser destruire et que ces parolles venoient de gens qui vouloient qu' on se combatist pour leurs querelles et que le roy se hasardast et sa compaignée.
Toutesfoiz , pour abreger , le saul-conduyt fut accordé et envoyé et dit que le lendemain , à deux heures après mydy , ledit prince , le mareschal de Gyé , le seigneur de Piennes et moy en leur compaignée , nous trouverions entre Bourgue et Cammarian , près d' une tour où ilz faisoient leur guet , et que là parlerions ensemble.
Et nous y trouvasmes bien acompaignéz de gens d' armes et ledit marquis et ung Venicien , qui avoit la charge de leurs stradiotz , y vindrent et usèrent de honnestes parolles , disans que , de leur part , ilz desiroient la paix.
Et fut conclud que , pour parler plus à loisir , il viendroit l' endemain quelzques gens des leurs en l' ost et que le roy après en envoyroit des siens au leur et commettroit d' aultres ; et ainsi se fist.
Et vint l' endemain devers nous messire Francisquo Bernardin Viconte pour le duc de Millan , et ung secretaire du marquis de Manto , et nous trouvasmes avecques eulx ceulx que ay nommé et le cardinal de Sainct-Malo.
Entrasmes en la praticque de la paix.
Et demandions Novarre , en laquelle cité estoit assiegé le duc d' Orleans ; aussi demandions Gennes , disans que c' estoit fief du roy et que ledit duc de Millan l' avoit confisqué.
Eulx se excusoient , disans n' avoir riens entrepris contre le roy que pour se deffendre et que ledit duc d' Orleans leur avoit prinse ladite cité de Novarre et commencé la guerre avecques les gens du roy et qu' ilz croyoient que leur maistre ne feroit riens de ce que demandions , mais que toute aultre chose vouldroit faire pour complaire au roy.
Ilz furent là deux jours , et puis retournèrent en leur ost , où nous allasmes , ledit mareschal de Gié , de Piennes et moy , tousjours sur la demande des deux citéz.
Bien eussions - nous esté contens que Novarre se fust mys en la main des gens du roy des Romains , qui estoient en leur ost , dont estoient chiefz messire Georges de Pietre Plane et messire Fedric Cappellare et ung messire Hanse , car nous ne le pourrions secourir que par la bataille , que nous ne desirions point ; et le disions pour ce que le duchié de Millan est tenu en fief de l' empereur et pour honnestement s' en depescher.
Plusieurs allées et venues se firent de nous en leur ost et des leurs au nostre sans conclusion ; mais je demeuroys tousjours au giste en leur ostz , car tel estoit le vouloir du roy , qui ne vouloit riens rompre.
Finablement y retournasmes ; et davantaige y vint le president de Ganay , pour porter la parole en latin , et ung appellé monsr de Morvillier , bailly d' Amyens ; car jusques lors j' avoye parlé en maulvais ytalian , mais nous estions à coucher noz articles.
Et estoit nostre façon de proceder que , dès que nous estions arrivéz au logis dudit duc , il venoit au devant de nous et la duchesse jusques au bout d' une galerie ; et nous mettoit tous devant luy , à l' entrer en sa chambre , où nous trouvions deux grans rangs de chaires l' ung devant l' autre et bien près l' ung de l' autre.
Ilz se seoient de l' ung des coustéz et nous de l' autre.
Premier estoit assis de son costé ung pour le roy des Romains , l' ambassadeur d' Espaigne , le marquis de Manto , les deux providateurs veniciens , ung ambassadeur venicien , et puis le duc de Millan , sa femme et le dernier l' ambassadeur de Ferrare.
Et de leur cousté ne parloit nul que ledit duc et du nostre ung ; mais nostre condition n' est point de parler si reposéement comme ilz font , et parlions quelquesfoiz deux ou trois ensemble , et ledit duc disoit :  « Ho , ung à ung.
»  Venant à coucher les articles , tout ce qui s' accordoit s' escripvoit incontinant par ung secrétaire des nostres , et aussi par ung de leur costé , et au departir se lisoit des deux secretaires , l' un en ytalian et l' autre en françoys , et quant on se rassembloit aussi , affin de veoir si on y avoit point riens mué et aussi pour myeulx abreger.
Et est bonne forme pour expedier grant affaire.
Ce traicté dura envyron quinze jours , et plus ; mais , dès le premier jour que commençasmes à trecter , fut accordé que monsr d' Orleans pourroit partir de là ; et fismes une trève ce jour , qui continua jour après aultre jusques à la paix.
Et pour seüreté dudit duc , se mist en ostaige le marquis de Manto entre les mains du conte de Fouex , qui très volontiers le fist , et plus pour faire plaisir que pour craincte ; et premier nous firent jurer que nous procedions en bon essient au traicté de paix et que nous ne le faisions point pour delivrer ledit duc d' Orleans seullement.
CHAPITRE XVII Délivrance de Novare 1.
Comment le duc d' Orleans et sa compaignie furent delivréz par appoinctement de la dure calamité de Novarre où ilz estoient assiegés et de la descente des Suisses pour secourir le roy et monseigneur d' Orleans.
-  Le mareschal de Gyé alla à ladite place avecques autres du duc de Millan et fit partir ledit duc seullement à petite compaignée , qui à grant joye en saillit ; et estoient tant pressés ceulx de ladite place de fain et de maladie qu' il faillut que ledit mareschal laissast son nepveu , appellé monsr de Ramefort , en ostaige , promettant à ceulx de dedans qu' ilz partiroient tous dedans trois jours.
Vous avez bien entendu comme par avant le bailly de Dijon avoit esté envoyé devers les Suysses , par tous leurs cantons , pour assembler jusques à cinq mille Almans , qui , à l' heure du partement du duc d' Orleans de la place de Novarre , n' estoient encores venu ; car , s' ilz eussent esté venuz , sans nulle doubte on eust combatu , à mon advis ; et combien que l' on feüst bien seür qu' il en venoit plus largement que le nombre que on demandoit , si n' estoit - il possible de attendre , pour l' extrême famyne qui estoit en ladite place , où il mourut bien deux mil hommes que de fain que de maladie , et le reste estoit si mesgre qu' ilz sembloient myeulx mors que vifz ; et croy que jamais gens n' endurèrent plus de fain , qui ne vouldroit alleguer le siège de Jherusalem.
Et si Dieu les eust faictz si saiges que de vouloir mettre les bledz dedans , qui estoient à l' envyron de ladite ville quant premier ilz la prindrent , ilz ne fussent jamais venuz en cest inconveniant , et se fussent leurs ennemys levéz en leur grant honte.
Trois jours ou quatre jours après le partement dudit duc d' Orleans dudit Novarre fut accordé de deux coustés que tous les gens de guerre pourroient saillir ; et furent ordonnéz le marquis de Manto et messire Galeace de Sainct-Severin , chiefz de l' armée tant de Veniciens que dudit duc de Millan , pour les conduyre en seüreté , ce qu' ilz firent ; et demoura la place en la main de ceulx de la ville , qui firent serment de n' y mettre ny Françoys n' Ytalians , jusques le traictié fust conclud.
Et demourèrent trente hommes au chasteau , ausquelz le duc de Millan laissoit avoir vivres pour leur argent , ce qu' il leur en failloit pour chascun jour seullement.
Et ne croiroit jamais nul qui ne l' auroit veü la pouvreté des personnes qui en sailloient.
Bien poy chevaulx en saillit , car tout estoit mangé et n' y avoit point six cens hommes qui se feüssent sceü deffendre , combien qu' il en saillit bien cinq mil cinq cens.
Largement en demouroit par les chemins , à qui les ennemis propres faisoient de l' aide.
Je sçay que j' en saulvay bien cinquante pour ung escu , auprès du petit chasteau que les ennemys tenoient appellé Cammarian , qui estoient couchés en ung jardrin , à qui on donna de la souppe , et n' en mourut que ung ; sur le chemin en mourut envyron quatre , car il y avoit dix mille de Novarre à Verseil , où ilz alloient.
Le roy usa de quelque charité vers ceulx qui arrivèrent audit Verseil et ordonna huyt cens frans pour les departir en aulmosnes et aussi de leurs paiemens des gaiges ; et furent paiéz les mors et les vifz ; et aussi des Suysses , dont il estoit bien mort quatre cens ; mais , quelque bien qu' on leur sceüst faire , il mourut bien trois cens hommes audit Verseil , les ungs par trop manger , les aultres par maladie , et largement sur les fumiers de la ville.
Et envyron ce temps , que tout fut dehors , excepté trente hommes qu' on avoit laissé au chasteau ( dont chascun jour en failloit quelzque ung ) , arrivèrent les Suysses , le nombre de huyt ou dix mille hommes , en nostre ost , où jà en avoit quelque deux mil qui avoient servy le voyage de Naples.
Les aultres demourèrent auprès de Verseil envyron à dix mil ; et ne fut point conseillé le roy de laisser joindre ces deux bandes , où ilz estoient bien vingt deux mille ; et croy que jamais ne se trouvèrent tant de gens de leur pays ensemble.
Et , selon l' oppinion des gens qui les congnoissent , il demoura poy de gens combatans en leur pays ; et vindrent la pluspart malgré que l' on en eust ; et faillut deffendre l' entrée du païs de Piedmont pour n' en laisser plus passer , ou les femmes et les enffans fussent venus.
On pourroit demander si ceste venue procedoit de grant amour , veü que le feu roy Loys leur avoit faict beaucop de biens et aidé à les mettre à la gloire du monde et à la réputation.
Vray est que aulcuns vieulx avoient amour au roy Loys , et y en avoit largement de cappitaines qui avoient soixante et douze ans passés , qui avoient esté cappitaines contre le duc Charles de Bourgongne ; mais la principalle cause estoit avarice et leur grand pouvreté , car deux des cantons estoient contre nous declairéz , comme Berne et Suysse.
Et si y vindrent tous ce qu' ilz avoient de combatans.
Et tant de beaux hommes ne veïz - je jamais ; et si me sembloit impossible de les avoir sceü desconfire qui ne les eust prins par fain , par froit , ou par aultre neccessité.
2.
Dernières hésitations avant la paix conclue avec Milan.
-  Or fault venir au principal de ce traictié.
Le duc d' Orleans , qui jà avoit esté huyt ou dix jours à son aise et hanté de toutes sortes de gens et à qui il sembloit que aulcuns avoient parlé de quoy tant de gens comme il avoit dedans Novarre avecques luy s' estoient laisser mener à ceste necessité , parloit fort de la bataille , et ung ou deux avecques luy , comme monsr de Ligny et l' arcevesque de Rouen , qui se mesloit de ses besongnes et deux ou trois menuz personnaiges ; et forgèrent aulcuns Suysses qui venoient à se offrir à combatre.
Nulle raison ne alleguoyent , car le duc d' Orleans n' avoit plus nul en la place que vingt ou trente hommes au chasteau.
Il n' y avoit plus de occasion de combatre , car le roy ne pretendoit nulle querelle et ne vouloit combatre que pour saulver la personne dudit duc et ses aultres serviteurs et subjectz.
Les ennemys estoient bien fortz et impossible de les prendre dedans leur ost , tant estoient bien ferméz de fousséz plains d' eaue et l' assiète propice et n' avoient à se deffendre que de nous , car de ceulx de la ville n' avoient - ilz plus de craincte.
Ilz estoient bien deux mil huyt cens hommes d' armes bardéz , cinq mil chevaulx ligiers , unze mil cinq cens Almans , menéz de bons chiefz comme ce messire Georges de Pietre-Planne , messire Federic Cappellare et messire Hanse et aultres et autre grant nombre de gens de pied ; et sembloit bien parlé par volunté de dire qu' on les deüst prendre leans ne qu' ilz deüssent fouyr.
Une aultre plus grant doubte y avoit que , si tous les Suysses se trouvoient ensemble , qu' ilz ne prinsent le roy et tous les riches hommes de sa compaignée , qui estoit bien foible au pris d' eulx , et qu' ilz ne les menassent en leur pays ; et quelque apparence s' en vit , comme verrez par la conclusion de la paix.
CHAPITRE XVIII Traité de Verceil et mutinerie des Suisses 1.
Comment la paix fut conclue entre le roy et le duc d' Orleans , d' ung costé , et les ennemys , de l' aultre , et des conditions et articles qui furent contenuz en ladicte paix.
-  Estant toutes ces questions parmy nous ( et que ledit duc d' Orleans en print debat avecques le prince d' Orange jusques à le desmantir ) , nous retournasmes , ledit mareshal , seigneur de Piennes , presidant Gannay , seigneur de Morvilliers , vidame de Chartres et moy , en l' ost des ennemys , et conclusismes une paix , croyant bien par les signes que nous voyons qu' elle ne tiendroit point ; mais nous avions neccessité de la faire pour maintes raisons que avez entendues , et pour la saison qui nous y forsoit , et par faulte d' argent , et pour departir honnourablement avecques une honnourable paix par escript , qui se pourroit envoier partout , comme elle fut.
Et ainsi l' avoit conclud le roy en ung grant conseil , present le duc d' Orleans.
La substance estoit que le duc de Millan serviroit le roy , de Gennes , contre tout le monde et en ceste heure-là propre , de deux naves à ses despens , pour aller secourir le chasteau de Napples , qui encores tenoit ; et , l' an après , de trois ; et de sa personne serviroit le roy de rechief en l' emprise du royaulme , en cas que le roy y retournast , et donneroit passaige aux gens du roy.
Et , en cas que les Veniciens ne acceptassent la paix dedans deux moys et qu' ilz voulsissent soustenir la maison d' Arragon , il devoit servir le roy contre eulx , moyennant que tout ce que le roy prendroit de leurs terres luy seroient baillées , et emploiroit sa personne et subjectz.
Et quittoit au roy quatre vingts mil ducatz de cent quatre vingt mil qu' il luy avoit prestés en ce voyage que le roy avoit faict ; et devoit bailler deux ostaiges de Gennes pour seüreté.
Et fut mis le chastellet entre les mains du duc de Ferrare , comme neutre , pour deux années ; et paioit ledit duc la moittié de la garde qui estoit audit chastellet et le roy l' autre ; et , en cas que le duc de Millan fist riens de Gennes contre le roy , ledit duc de Ferrare pouvoit bailler ledit chastellet au roy.
Et devoit bailler deux aultres ostaiges de Millan , qu' il bailla ; et aussi eussent faict ceulx de Gennes si le roy n' eust esté si hastif de partir ; mais , dès qu' il le veït party , il s' excusa.
2.
Les Suisses se mutinent.
-  Dès ce que nous fusmes retournéz de faire jurer ceste paix au duc de Millan et que les Veniciens eurent prins terme de deux moys de l' accepter ou non ( car plus avant ne s' y voulurent mettre ) , ledit seigneur jura aussi ladite paix , et l' endemain delibera de partir , comme celuy qui avoit grant envie de retourner en France et toute sa compaignée.
Mais , la nuyt , les Suysses qui estoient en nostre ost se misdrent en plusieurs conseils , chascun avecques ceulx de son canton , et sonnèrent leurs tabourins et tindrent leur rin , qui est leur forme de conseil.
Et ces choses que je diz me compta Lornay , qui estoit ung des chiefz d' entre eulx et tousjours a esté , et qui entend bien leur langue ; et estoit couchié en l' ost et en vint la nuyt advertir le roy.
Les ungs disoient qu' ilz prinsent le roy et toute sa compaignée , c' est assavoir les riches ; aultres le consentoient bien , mais que on ne luy demandast que le paiement de trois moys , disant que ainsi leur avoit esté promis par le roy son père que , toutes les foiz qu' ilz saudroient de leur païs avecques leurs banières , que tel paiement devoient avoir.
Aultres vouloient que on ne prist que les principaulx , sans toucher au roy , et se dispousoient de l' executer ; et avoient jà largement gens dedans la ville.
Mais , avant qu' ilz eussent conclud , le roy partit et tira vers Trin , une ville du marquis de Montferrat.
Toutesfoiz ilz avoient tort ; car il ne leur avoit esté promis que ung moys de paiement ; aussi ne servirent - ilz que cinq jours.
Pour fin de compte , on appoincta avecques eulx ; mais avant prindrent le bailly de Dijon et ledit Lornay ( mais ce furent ceulx qui avoient esté avecques nous à Napples ) , qui tousjours avoient esté leurs chiefz , pour avoir ung paiement de quinze jours pour eulx en aller ; mais les aultres furent paiéz de trois moys , et monta bien le tout cinq cens mil francs.
Ilz se fièrent en pleiges et en ostaiges.
Et cecy advint des Françoys propres , qui leur mysdrent cela en avant , car ung de leurs cappitaines en vint advertir le prince d' Orenge , qui le dist au roy ; et estoit par despit de ceste paix.
3.
Échec d' un projet d' entrevue entre le roi de France et le duc de Milan.
-  Arrivé que fut le roy à Trin , renvoya vers ledit duc de Millan ledit mareschal de Gyé , presidant de Gannay et moy , affin qu' il voulsist venir devers ledit seigneur , pour parler à luy ; et luy dismes plusieurs raisons pour le faire venir et que cela seroit la vraye confirmation de la paix.
Il nous dist plusieurs raisons au contraire et se excusa sur aulcunes parolles que monsr de Ligny avoit dictes qu' on le devoit prendre quant il fut devers le roy à Pavye , et d' autres parolles que avoit dictes le cardinal , qui avoit tout le credit avecques le roy.
Il est bien vray que plusieurs folles parolles avoient esté dictes ( de qui que ce fust , je ne sçay ) ; mais pour lors le roy avoit envye d' estre son amy.
Il estoit en ung lieu appellé Robie ; il vouloit bien parler , une barrière entre deux ou une rivière.
Quant le roy eut sceü ceste responce , il tira à Quiers , où il n' arresta que une nuyt ou deux , et prist son chemin pour passer les mons.
Et me renvoya à Venise et d' autres à Gennes pour armer ces deux naves que ledit duc de Millan devoit bailler ; mais de tout ne fist riens et leur laissa faire grant despence et grand apprest et puis les garda de partir , mais en envoya deux contre nous , en lieu de tenir promesse.
CHAPITRE XIX Seconde ambassade de Commynes à Venise 1.
Comment le roy renvoya le seigneur d' Argenton à Venise pour les conditions de la paix , laquelle refusèrent les Venissiens , et les tromperies du duc de Millan.
-  Ma charge estoit , à Venise , sçavoir s' ilz vouloient accepter ceste paix et passer trois articles : le premier , rendre Monopoli , qu' ilz avoient prins sur nous ; l' autre , de retirer le marquis de Manto et aultres qu' ilz avoient au royaume de Napples au service du roy Ferrande ; la tierce , qu' ilz declairassent que le roy don Ferrande n' estoit de la ligue qu' ilz avoient faicte de nouveau , où estoient nomméz seullement le pape , roy des Romains , roy d' Espaigne et duc de Millan.
Et quant j' arrivay audit lieu , me recueillirent honnourablement , mais non point tant qu' ilz avoient faict au premier coup : aussi nous estions en inimitié declairée , et la premiere foiz nous estions en paix.
Je leur diz ma charge.
Le prince me respondit que feüsse le très bien venu et que brief me feroit responce et qu' il se conseilleroit avecques son senat.
Par trois jours firent processions generales et grans aulmosnes et sermons publicques , priant Nostre Seigneur qu' il leur donnast grace de prendre bon conseil ; et me fut dit que souvent le font en cas semblables.
Et , à la vérité , si me semble la plus reverente cité que j' aye jamais veü aux choses ecclesiasticques , et qui ont leurs eglises myeulx parées et acoustrées ; et en cela les tiens assez esgaulx aux Romains et croy que la grandeur de leur Seigneurie vient de là , qui est digne de augmenter plus tost que de appetisser.
Pour conclusion de mon affaire , je attendis quinze jours avant que avoir responce , qui fut de refux de toutes mes demandes , disant n' avoir nulle guerre avecques le roy , et que ce qu' ilz avoient faict c' estoit pour aider à leur alié le duc de Millan , que le roy vouloit destruire.
Et firent parler à part avecques moy le duc , qui me offrit bon appoinctement , qui fut que le roy Ferrande feroit hommaige au roy du royaulme , du consentement du pape , et qu' il paieroit cinquante mil ducatz l' an de cens et quelque somme content qu' ils presteroient.
Et entendoient , moiennant ce prest , avoir entre leurs mains les places qu' ilz ont en la Pouille , comme Brandis , Ottrante , Tranne et autres.
Aussi bailleroit ledit don Ferrando ou laisseroit au roy quelque place en ce quartier de Pouille pour seüreté ; et vouloient dire Tarante , que le roy tenoit encores , et en eust baillé une ou deux davantaige.
Et fondoient de les bailler de ce cousté pour ce que c' estoit le plus loing de nous et en lieu pour servir contre le Turc , dont le roy avoit fort parlé quant il entra en Ytalie , disant que à ceste fin faisoit ceste entreprinse et pour en estre plus près : qui fut une très meschante mention , car c' estoit mensonge , et à Dieu ne peult - l' on celer les pensées.
Oultre , me offrit ledit duc de Venise que , si le roy vouloit entreprendre contre ledit Turc , qu' il auroit assés places en ce que je dis et que toute l' Ytalie y contribueroit et que le roy des Romains feroit la guerre de son cousté aussi ; et que le roy et eulx tiendroient toute l' Ytalie et que nul n' y contrediroit à ce qu' ilz en ordonneroient ; et que , pour leur part , serviroient le roy avecques cent gallées à leurs despens et cinq mil chevaulx par terre.
Je prins congié dudit duc et Seineurie , disant que en feroye le rapport.
Revins à Millan et trouvay le duc de Millan à Vigesve , où estoit ung maistre d' hostel du roy , appellé Rigault , ambassadeur.
Ledit duc vint au devant de moy , faignant chasser , car ilz sont ainsi honnourables aux ambassadeurs.
Il me fist loger en son chasteau et très grant honneur.
Je luy suppliay de pouvoir parler à luy à part : il dist qu' il le feroit , mais il monstroit signe de ne le chercher point.
Et le voulois presser de ces naves qu' il nous avoit promises par ce traicté de Verseil , qui estoient en estat de partir ( et encores tenoit ledit chasteau de Napples ) , et il faignoit de les bailler.
Et estoient à Gennes , pour le roy , Peron de Basche , son maistre d' hostel , et Estienne de Nèves.
qui soubdainement m' escripvirent dès ce qu' ilz sceürent ma venue là , se doulant de la tromperie du duc de Millan , qui faignoit de leur bailler les naves , et au contraire en avoit envoyé deux contre nous.
L' un jour respondoit le gouverneur de Gennes qu' il ne souffreroit point que lesdictes naves fussent armées de Françoys , et que en chascune n' en monteroit que vingt-cinq , et mainte aultre excuse de ceste sorte , dissimulant et attendant les nouvelles que ledit chasteau de Napples fust rendu , où ledit duc sçavoit bien qui n' y avoit vivres que pour ung moys ou envyron.
Et l' armée qui se faisoit en Prouvence n' estoit point souffisante pour faire ledit secours sans lesdites deux naves ; car les ennemys avoyent devant ledit chasteau grosse armée de mer , tant d' eulx que de Venissiens et roy d' Espaigne.
Trois jours fuz avecques ledit duc.
L' ung jour se mist en conseil , se courrouçant que ne trouvoie bon la responce qu' il faisoit touchant lesdites naves ; et que par le traictié de Verseil il avoit bien promis de servir avecques deux naves , mais qu' il n' avoit point promis de laisser monter nulz Françoys dessus.
A quoy luy respondis que ceste excuse me sembloit bien mesgre , et que si d' adventure il me prestoit une bonne mule pour passer les monts , que feroit - il pour moy de la me faire mener en main et que je n' en eusse que la veüe , sans pouvoir monter dessus ?  Après longs debatz , il me retira en une galerye appart.
Là luy monstray la payne que moy et d' autres avions prins pour ce traictié de Verseil et le peril en quoy il nous mettoit d' aller ainsi au contraire et de faire ainsy perdre au roy ses chasteaulx , qui estoit la totalle perdition du royaulme , qui seroit hayne perpetuelle entre le roy et luy.
Et , au contraire , luy offris le principaulté de Tarante , avecques la duchié de Bar , que jà il tenoit.
Luy disois le peril en quoy il se mettoit et toute l' Ytalie de vouloir consentir que Veniciens eussent ces places en Pouille.
De tout confessoit que je disoye verité , et par especial de Veniciens ; mais , pour toute conclusion , me dist que avecques le roy ne pouvoit trouver seürté ne fiance.
2.
Retour de Commynes auprès du roy.
-  Après ces divises , prins congié dudit duc , lequel me conduisit demye lieue ; et au partir advisa une plus belle mensonge ( si ainsi on doit parler des princes : et luy sembloit bien que je m' en alloys bien melancolic ) , ce fut qu' il me dist soubdainement , comme ung homme qui change propos , qu' il me vouloit monstrer ung tour d' amy , afin que le roy eust occasion de me faire bonne chère ; et que l' endemain il ferait partir messire Galeace ( qui estoit le tout , quant il nommoit cestuy-là ) pour aller faire partir lesdites naves et joindre avecques nostre armée ; et que encores vouloit faire ce service au roy que de luy saulver son chasteau de Napples ; et que , en ce faisant , il luy saulveroit le royaulme ( et disoit vray , s' il l' eust faict ) ; et que , quant elles seroient parties , il le m' escriproit de sa main , afin que par moy le roy en sceüst les nouvelles le premier et qu' il veïst que je luy avois faict ce service , et que le courrier me joindroit avant que je feüsse à Lyon.
Et en ceste bonne esperance me partiz et me miz à passer les mons ; et ne oyoie venir poste derrière moy que je ne cuydasse que ce fust celuy qui me devoit apporter les lettres dessusdites , combien que j' en faisoie quelque doubte , congnoissant l' homme.
Et vins jusques à Chambery , et trouvay monsr de Savoye , qui me fist bonne chère et me retint ung jour ; et puis vins à Lyon , sans ce que mon courrier vint.
Du tout feïz mon rapport au roy , qui lors y estoit , entendant à faire bonne chère et joustes ; et de nulle aultre chose ne luy challoit.
Ceulx qui avoient esté courroucéz de la paix de Verseil furent fort joyeulx de la tromperie que nous avoit faict le duc de Millan , et en acreüt leur auctorité ; et me lavèrent bien la teste , comme on a accoustumé faire ès cours des princes en cas semblables.
Si en estois - je assez marry.
Je comptay au roy et monstray par escript l' offre que Venissiens luy faisoient , que avez entendu devant : dont il ne fit nulle extime , et moins le cardinal de Sainct-Malo , qui estoit celuy qui conduisoit tout.
Toutesfoiz en parlay une autres foiz , et me sembloit qu' il eust myeulx vallu accepter cest offre que de perdre le tout : et aussi je ne veoys point gens pour conduyre telle entreprise , et ne appelloient nul qui leur peült aider , ou le moins souvent qu' ilz pouvoient.
Le roy l' eust bien voulu , mais il estoit craintif de desplaire à ceulx à qui donnoit le credit , et par especial à ceulx qui manyoient ses finances , comme ledit cardinal , ses frères et parens.
Et est bel exemple pour les princes , car il fault qu' ilz preignent la payne eulx-mesmes de conduyre leurs affaires et qu' ilz y en commettent six pour le moins et quelquefoiz en appeller d' autres , selon les matières , et les tenir presque esgaulx ; car , s' il y en a ung si grand que les autres le craignent ( comme fit le roy Charles huytiesme et a faict jusques icy , qui tousjours en a eu ung ) , cestuy-là est roy et seigneur quant à l' effect ; et se trouve le maistre mal servy , comme il a faict de ses gouverneurs , qui ont très bien faict leurs besongnes et mal les siennes ; et si en a esté mains estimé.
CHAPITRE XX Perte du royaume de Naples et deuils de cours 1.
Comment le roy , estant retourné en France , mit en oubly ceux qui estoient demouréz à Naples.
-  Mon retour à Lyon fut l' an M CCCC IIIIxx XV , le XIIe jour de decembre , et avoye esté dehors audit voyage vingt deux mois.
Et tenoient encores les chasteaulx de Napples , comme j' ay dict poy plus avant ; et estoient encores audit royaulme de Napples monsr de Monpencier , lieutenant du roy , et à Salerne avecques le prince du lieu , et monsr d' Aubigny en Calabre , où presque tousjours avoit esté malade , mais bien grandement y avoit servy.
Et messire Gatien de Guerres estoit en l' Abrusse et Donjulien au Mont-Sainct-Angele et George de Sully à Tarante ; mais le tout tant pouvre que nul ne le sauroit penser et tant habandonné , sans avoir à grant peyne unes nouvelles , et celles qu' ilz avoient n' estoient que mensonges et promesses sans effect ; car , comme dit est , le roy de soy ne faisoit riens.
Et qui les eust seullement fourniz des sommes d' argent à heure , dont on a despendu six foiz le double , jamais n' eussent perdu le royaulme : et veuil dire de quarante mil ducatz seullement , qui leur furent envoyéz , quant tout fut perdu , pour part de leur soulde d' ung an et plus ; que s' ilz fussent arrivéz ung mois plus tost , les maulx et hontes qui leur advindrent , comme entendrez , ne leur fussent point advenues ne les divisions , et le tout par faulte que le maistre n' expedioit riens de luy ny n' escoutoit les gens qui en venoient ; et ses serviteurs qui s' en mesloient estoient poy experimentéz et parrasseux ; et croy que quelque ung avoit intelligence avecques le pape ; et sembloit que Dieu laissast de tous poinctz à faire la grace au roy qu' il luy avoit faict à l' aller.
2.
Et comment monseigneur le daulphin mourut , dont le roy et la royne menèrent grant deuil.
-  Après qu' il eut sejourné à Lyon deux moys ou environ , luy vindrent nouvelles comme monseigneur le Daulphin , son seul filz , estoit en peril de mort.
Trois jours après luy vindrent nouvelles qu' il estoit trespassé.
Ledit seigneur en eut deul , comme la raison le veult , et poy luy dura ; mais la mère , royne de France et duchesse de Bretaigne , appellée Anne , en eut le plus grand dueil qu' il est possible que femme puisse faire ; et longuement luy dura.
Et croy que oultre l' amour naturelle que les mères ont acoustumé d' avoir de la perte de leurs enffans , que encores luy jugeoit le cueur quelque grant dommaige advenir.
Au roy son mary dura poy ce deul , comme dit est , et la vouloit reconforter de faire dancer devant elle : et y vindrent aulcuns jeunes seigneurs et gentilzhommes , que le roy y fit venir , en pourpoint , pour dancer ; et , entre les aultres , y estoit le duc d' Orleans , qui povoit bien avoir trente quatre ans , dont ladite dame fut merveilleusement dolente ; car il luy sembloit bien qu' il avoit joye de ladite mort , à cause qu' il estoit le plus prouchain de la couronne après le roy ; et furent long temps après sans parler ensemble , pour ceste cause.
Ledit daulphin avoit envyron trois ans , bel enffans et audacieulx en parolle , et ne craignoit point les choses que les aultres enffans ont acoustumé de craindre ; et vous dis que , pour ces raisons , le père en passa aiséement son deul , aiant desjà doubte que toust cest enffant ne fust grant , et que , continuant ces conditions , il ne luy diminuast l' auctorité et puissance ; car si petit homme de corps ne fut jamais que ledit roy et poy entendu , mais si bon qu' il n' est possible de veoir meilleure creature.
Or entendez quelles sont les misères des grans roys et princes qui ont paour de leurs propres enffans !  Le roy Loys en avoit eu paour , qui fut si saige et si vertueulx ( c' estoit ce roy Charles qui règne ) ; mais bien saigement y pourveoit , et en l' eage de quatorze ans le laissa roy.
Ledit roy Loys avoit faict paour à son père le roy Charles septiesme , et se trouva en armes et assemblée contre luy avecques aulcuns seigneurs et chevaliers de ce royaulme , en matière de broulles de court et de gouvernemens , et le m' a maintes fois compté ; et fut qu' il estoit envyron l' eage de treize ans , et cela ne dura point.
Mais , depuis qu' il fut homme , eut grant division avecques ledit roy Charles septiesme , son père , et se tira ou Daulphiné , et de là en Flandres , laissant ledit païs du Daulphiné audit roy son père , car guerre n' eurent - ilz point ensemble ; et est parlé de ce propos au commencement de ces Memoyres.
Nulle creature n' est exempte de passion , et tous mengeuent leur pain en peyne et sueur , comme Nostre Seigneur leur promist dès ce qu' il fit l' homme , et loyaulment l' a tins à toutes gens ; mais les peynes et labeurs sont differantes , et celles du corps sont les moindres , et celles de l' entendement les plus grandes.
Celles des saiges sont d' une façon et celles des folz d' une aultre , mais trop plus douleur et passion porte le fol que le saige , combien que à plusieurs semble le contraire , et si a moins de reconfort.
Les pouvres gens qui travaillent et labourent pour nourir eulx et leurs enffans et paient la taille et autres succides à leurs seigneurs devroient vivre en grant desconfort si les grans princes et seigneurs n' avoient que tout plaisir en ce monde et eulx tout travail et misère ; mais la chose va bien aultrement , car si je me vouloye mettre à escripre les passions que j' ay veü porter aux grans , tant hommes comme femmes , puys trente ans seullement , j' en feroys ung livre.
Je n' entends point à ceulx qui sont des conditions de ceulx qui sont nomméz au livre de Bocasse , mais entends à ceux et celles que on veoit en toute richesse , santé et prosperité ; et ceulx qui ne les praticquoient point de si près comme moy , les repputoient estre bien eureulx.
Et si ay veü maintes foiz leurs depplaisirs et douleurs estre fondéz en sy poy de raison que à grant peyne l' eussent voullu croire les gens qui ne les hantoient point ; et la pluspart fondéz en souspessons et rapports , qui est une maladie cachée qui règne ès maison des grans princes , dont maint mal advient tant à leurs personnes que à leurs serviteurs et subjectz ; et s' en abbrevient tant la vie que à grant peyne se voit nul roy en France.
despuis Charlemaigne , avoir passé soixante ans.
Pour ceste suspection , quant le roy Loys vint approucher de ce terme , estant malade d' autre maladie , se jugeoit desjà mort.
Son père Charles septiesme , qui tant avoit faict de belles choses en France , estant malade , se mist en fantasie qu' on le vouloit empoisonner : ne voulut jamais manger.
Aultres suspictions eut le roy Charles sixiesme , qui devint fol , et tout par rappors ; qui doit estre repputé à grand faulte aux princes qu' ilz ne les avèrent , quant ce sont choses qui leur touchent , encores que ne fussent de trop grant importance , car par ce moyen ilz n' en auroient point si souvent ; et fauldroit le dire aux personnes l' ung devant l' autre , j' entends à l' encuseur et à l' encusé , et par ce moyen ne se feroit nul rapport , s' il n' estoit veritable.
Mais il y en a de si bestes qu' ilz promettent et jurent n' en dire riens , et par ce moyen en portent aulcunes foiz ces angoisses dont je parle et si haient le plus de foiz les meilleurs et les plus loyaulx serviteurs et leurs font des dommaiges à l' appetit et rapport des plus meschans , et de grans torts et de grans griefz à leurs subjectz.
CHAPITRE XXI Événements d' Italie 1.
Comment les nouvelles de la perte du chasteau de Naples vindrent au roy.
-  Le trespas de monseigneur le Daulphin , seul filz du roy Charles huytiesme , fut envyron le commencement de l' an M CCCC IIIIxx et XVI , qui luy fut la plus grant perte qui jamais luy fut advenue ne qui luy peült advenir , car jamais n' a plus eu enffant qui ait vescu.
Ce mal ne vint point seul , car en ce propre temps luy vindrent nouvelles que le chasteau de Napples estoit rendu par ceulx que monsr de Monpencier y avoit laisséz , par famyne , et aussi pour ravoir les ostaiges que ledit seigneur de Monpencier avoit bailléz , qui estoit monsr d' Alègre , ung des enffans de la Marche d' Ardanne , et ung appellé de la Chappelle , de Lodunoys , et ung appellé Jehan Rocquebertin , Catelan.
Et revindrent par mer ceulx qui estoient audit chasteau.
2.
De la reddition des places des Florentins à diverses gens.
-  Une aultre honte et dommaige luy advint que ung appellé Entragues , qui tenoit la citadelle de Pise , qui estoit le fort , et qui tenoit ceste cité en subjection , fut baillée par ledit Entragues aux Pisans , qui estoit allé contre le serement du roy , qui deux foiz jura ausdits Florentins leur rendre ladite cité et autres places , comme Seresanne , Seresannelle , Pietresancto , Librefato et Mortron , que Florentins avoient prestées audit seigneur , à son grant besoing et neccessité , à son arrivée en Ytalie , et donné six vingt mil ducatz , dont il ne restoit que trente mil à paier.
En quelque autre endroit en a esté parlé.
Mais toutes ces places furent vendues : les Gennevoys achaptèrent Seresanne et Seresannelle , et leur vendit ung bastard de Sainct-Pol.
Pietre Sancte vendit encores ledit Entragues aux Lucoys et Librefate aux Veniciens ; le tout à la grant honte du roy et de ses subjectz et dommaige et consummation de la perte du royaulme de Napples.
Le premier serement , comme dit est ailleurs , que le roy fit de la restitution desdites places fut à Florence , sur le grant autel en l' eglise de Sainct-Jehan.
Le second fut en Ast , quant il fut retourné , et prestèrent les Florentins content trente mil ducatz audii seigneur , qui en avoit bien grant besoing , par condition que si Pise se rendoit que le roy ne paieroit riens de ladite somme et seroient renduz les gaiges et bagues que on leur bailloit.
Et si devoient prester audit seigneur encores soixante dix mil ducatz et faire paier contant , au royaulme de Napples , à ceulx qui encores estoient là pour le roy et tenir audit royaulme trois cens hommes d' armes continuellement , à leurs despens , au service dudit seigneur jusques à la fin de l' emprise.
Et pour ceste mauvaistié ditte , riens ne se fist de ces choses ; et faillut rendre lesdits trente mil ducatz que les Florentins avoient prestéz : et tout ce dommaige , par faulte d' obeissance et pour rappors en l' oreille , car aulcuns des plus près de luy donnèrent cueur audit Entraguez de ainsi le faire.
3.
Du traicté d' Estelle en la Pouille , au grant dommaige des François , et de la mort du roy Ferrand de Naples.
-  En ce propre temps , deux moys plus ou moins , au commencement de cest an M CCCC IIIIxx XVI , voyant monsr de Monpencier et le seigneur Virgille Ursin , messire Camil Vitelli et autres cappitaines françoys , que tout estoit ainsi perdu , se mysdrent aux champs et prindrent quelzques petites places.
Et là leur vint au devant le roy Ferrande , filz du roy Alphonce , qui s' estoit voué de religion , comme avez veü devant.
Avecques ledit roy Ferrande estoit le marquis de Mente , frère de la femme dudit seigneur de Monpensier et cappitaine general des Veniciens , qui trouvèrent logié ledit de Monpencier à une ville appellée l' Estelle , lieu très desavantageux pour eulx pour avoir vivres.
Et ledit Ferrande et marquis de Mante se logèrent en ung hault et fortiffièrent leur logis comme ceulx qui craignoient la bataille , car ledit roy Ferrande et ses gens avoient tousjours esté batuz et en tous lieux , et ledit marquis venoit de Fournoue , où nous avoit combatuz.
Et avoient Veniciens engaigé six places en Pouille , de grant importance , comme Brandis , Ottrante , Galipoly , Tranne et autres.
Monopoly tiennent aussi , qu' ilz avoient prins sur nous , qui valloit poy ; et prestèrent quelque somme d' argent audit roy Ferrande , et comptoient le service de leurs gens d' armes qu' ilz avoient audit royaulme et tant qu' ilz tiennent lesdites places , pour deux cens cinquante mil ducatz.
Et puis veullent compter la despence de les garder ; et croy que leur intention n' est point de les rendre , car ilz ne l' ont point de coustume quant elles leurs sont bien seantes , comme sont ceulx icy qui vont de leur cousté du gouffre ; et par ce moyen sont vrays seigneurs dudit gouffre , qui est une chose qu' ilz desirent bien.
Et me semble que dudit Ottrante , qui est le fin bout du gouffre , y a neuf cens mille jusques à Venise.
Le pape y a Ancone et aultres places entre deulx ; mais il fault que tout paie gabelle à Venise qui veult naviger par ledit gouffre ; et est plus grant chose pour eulx d' avoir acquis ces places que beaucoup de gens n' entendent , et en tirent grands bledz et huylle , qui leur sont deux choses bien seantes.
En ce lieu dont je parle survint question entre les nostres tant pour les vivres qui se commencèrent à acoursir que pour la faulte d' argent ; car il estoit deü aux gens d' armes d' un an et demy et plus ; et avoient enduréz de grans pouvretéz.
Aux Almans estoit aussi largement deü , mais non point tant ; car tout l' argent que monsr de Monpencier povoit finer audit royaulme estoit pour eulx.
Toutesfoiz il leur estoit deü d' ung an et plus ; mais ilz avoient pillé plusieurs petites villètes , dont fort estoient enrichiz.
Toutesfoiz , si les quarente mil ducatz , qui tant on leur avoit promis envoyer , eussent esté là ou que on eust sceü qu' ilz eussent esté à Florence , le debat qui y advint n' y fust point advenu ; mais tout estoit sans espoir.
Toutesfoiz , comme m' ont dit plusieurs des chiefz , si noz gens eussent esté d' accord pour combatre , il leur sembloit qu' ilz eussent gaigné la bataille , et quant ilz l' eussent perdue , ilz n' eussent point perdu la moictié des gens qu' ilz perdirent en faisant ung si villain accord qu' ilz firent.
Monsr de Monpencier et le seigneur Virgile Ursin , qui estoient les deux chiefz , vouloient la bataille ; et ceulx-là sont mors en prison ; et ne leur fut poinct observé ledict appoinctement.
Ces deux que je dy chargeoient monsr de Percy , ung jeune chevalier d' Auvergne , d' avoir esté cause que l' on ne combatist ; toutesfoiz il estoit ung très vaillant chevalier , peu obeissant à son chief.
Il y avoit deux sortes d' Almans en cest ost.
Il y povoit avoir quinze cens Suysses , qui y avoient esté dès ce que le roy y alla : ceulx-là le servirent loyaulment jusques à la mort , et tant que plus on ne sauroit dire.
Il y en avoit d' autres que nous appellons communement lansquenetz , qui vault autant à dire comme compaignons de païs , et ceulx-là hayent naturellement les Suysses , et les Suysses eulx.
Ceulx sont de tous pays comme dessus le Rin , du païs de Suave.
Il y en avoit du païs de Vaulx.
en Savoye , et du païs de Gueldre.
Tout cecy montoit sept ou huyt cens hommes , qu' on y avoit envoyé nouvellement avecques ung paiement de deux moys , qui estoit mengié quant ilz arrivèrent , et là ne trouvèrent autre paiement.
Ceulx-cy , se voyans en ce peril et neccessité , ne nous portèrent point l' amour que font les Suysses , praticquèrent et se tournèrent du cousté dudit don Ferrand.
Et , pour ceste cause et pour la division des chiefz , nos gens firent ung villain et infame appoinctement avecques ledit don Ferrand , qui bien jura de le tenir , car ledit marquis de Manto voulut bien asseürer la personne de son beau frère , monsr de Monpencier.
Par ledit accord , ilz se rendirent tous en la main de leurs ennemys et leur baillèrent toute l' artillerie du roy , et luy promydrent faire rendre toutes les places que le roy tenoit audit royaulme , tant en Calabre , où estoit monsr d' Aubigny , que Gayete et Tarante et en l' Abrusse , où estoit messire Gacien de Guerres ; et par ce moyen ledit roy Ferrand le devoit envoyer en Prouvence par mer , leurs bagues sauves , lesquelles ne valloient guères.
Ledit roy Ferrand les fist tous mener à Napples ; et estoient cinq ou six mille personnes ou plus.
Si deshonneste appointemeent n' a esté faict de nostre temps ne n' advint en avant ; et n' en ay leü de semblable , fors celluy qui fut faict par deux consulz romains , comme dit Titus Livius , avecques les Samnitians , que on veult dire que à ceste heure sont ceulx de Benevente , en ung lieu appellé lors les Forques Caudines , qui est certain pas de montaignes : lequel appoinctement les Romains ne voullurent tenir , et renvoyèrent prisonniers les deux consulz aux ennemys.
Et quant noz gens eussent combatu et perdu la bataille , ilz n' eussent point perdu tant de mors ; car les deux pars des nostres y moururent par famyne ou peste , tant furent gardéz dedans leurs navyres en l' isle de Pruse , où ilz furent despuis envoyéz par ledit roy Ferrande ; et mesmes y mourut monsr de Monpencier , aulcuns dient de poison , aulcuns dient de fièvres , ce que je croy myeulx.
Et ne croy point que de tout ce nombre revint jamais quinze cens personnes , car des Suysses , qui estoient bien treize cens , n' en revint point plus de trois cens cinquante , et tous malades.
Lesquelz doyvent estre louéz de loyaulté , car jamais ne vollurent prendre le parti dudit roy Ferrande et avant endurer la mort , comme plusieurs firent audit lieu de Pruce , tant de la challeur et maladie comme de fain , car on les tint en leurs navires par long temps à si grant extremité de vivres qu' il n' est de croire.
Je veïz revenir ceulx qui en revindrent , et par especial lesdits Suysses , qui rapportèrent toutes leurs enseignes ; et monstroient bien à leurs visaiges qu' ilz avoient beaucop souffert , et tous estoient malades ; et , quant ilz partirent des navyres pour ung poy prendre l' air , on leur haulsoit les pieds.
Le seigneur Virgille s' en pouvoit aller en ses terres par ledict appoinctement , et son filz , et tous les Ytaliens qui servoient le roy ; toutesfois ils le retindrent et son dit filz legittime , car il n' en avoit que ung ( bien avoit ung bastard homme de bien , appellé le seigneur Carlo ).
Plusieurs Ytaliens de leur compaignée destroussèrent , en s' en allant.
Si telle malle adventure ne fust tombée que sur ceulx qui avoient faict ledit appoinctement , on ne les debvroit point plaindre.
Toust après que ledit roy Ferrande eut receü cest honneur dont j' ay parlé dessus et que de nouveau avoit esté marié avecques la fille de son grant père le roy Ferrande ( qu' il avoit de la seur du roy de Castille de present regnant , et si estoit seur du roy Alphonce , son propre père ) , qui estoit de treize ou quatorze ans , il print une fièvre continue , dont en poy de jours mourut ; et vint la possession du royaulme au roy Federic , qui de present le tient , oncle dudit Ferrand.
Ce me semble horreur de parler d' ung tel mariage , dont en ont faict jà plusieurs en ceste maison , de fraiche memoire , comme depuis trente ans en ça.
Et fut ladite mort toust après ledit appoinctement , qui fut faict à Estelle , l' an M CCCC IIIIxx XVI.
Et s' excusoient ledit roy don Ferrand et aussi le roy don Federic , depuis qu' il fut roy , sur ce que monsr de Monpencier ne faisoit point rendre lesdites places qu' il avoit promis en faisant ledit traicté.
Et Gaiète et aultres n' estoient point en sa main ; et combien qu' il fust lieutenant du roy , si n' estoient point tenuz ceulx qui tenoient les places pour le roy de les rendre pour son commendement , combien que le roy n' y eust guères perdu , car elles coustèrent beaucop despuys à garder et avitailler , et si se perdirent.
Et ne pense point mentir ; car j' estoye present à veoir despescher trois ou quatre foiz ceulx qui allèrent pour avitaller et secourir les chasteaulx de Napples , ung coup , et après jusques à trois , pour avitaller Gaiète ; mais ces quatre voiages coustèrent plus de trois cens mil frans , et si furent voiages perduz.
CHAPITRE XXII Suite des événements d' Italie 1.
Comment quelques praticques menées en faveur du roy par aucuns seigneurs d' Italie , tant pour Naples que pour descharger le duc de Millan , furent rompues par faulte d' y envoyer et comment une aultre entreprise contre Gennes ne peüt aussi venir à bon effect.
-  Depuis le retour du roy du dessusdit voiage , comme dit est , le roy se tint à Lyon grant temps , à faire tournais et joustes , desirant ne perdre point ces places dont ay parlé ; et ne luy challoit qu' il luy coustast , mais nulle payne ne vouloit prendre pour entendre à son affaire.
Praticques luy venoit - il assez d' Itallie , et de grandes et seüres pour ung roy de France , qui est fort de gens , et largement bledz en Languedoc et Prouvence et autres pays , pour y envoyer , et argent ; mais à ung aultre prince que le roy de France , tousjours se mettra à l' hospital de vouloir entendre au service des Ytaliens et à leurs entreprinses et secours ; car tousjours y mettra ce qu' il aura et n' achevera point.
Car eulx ne servent point sans argent ; et aussi ilz ne pourroient , si ce n' estoit ung duc de Millan ou une des Seigneuries.
Mais ung pouvre cappitaine , encores qu' il ayt bonne affection de servir ung de la maison de France qui pretendroit droit au royaulme , ou ung aultre qui pretendroit droit à la duchié de Millan , quelque loyaulté qu' il eust en luy ou encores qu' il feüst vostre partisan ( que plus grande seüreté ne sauroit - on demander en Ytallie que la parcialité ) , si ne vous sauroit - il servir longuement après le paiement failly , car ses gens le laisroient et le cappitaine auroit perdu son vaillant ; car la pluspart n' ont riens que le credit que leur donnent leurs gens d' armes , lesquelz sont paiéz de leur cappitaine , et luy se faict paier de celuy qu' il sert.
Mais quelles ont esté ces praticques que je diz ? -  Si grandes furent que avant que Gayète fust perdue , et encores despuis , deux ans après le retour du roy et que le duc de Millan ne tint chose qu' il eust promise ( qui ne faisoit point tout par tromperie ne malveillance , mais partie de crainte que si le roy estoit si grand qu' il ne le desfist après , et estimoit le roy de poy tenue et seüreté ) , fut entreprins que le duc d' Orleans yroit en Ast avecques ung nombre de gens bon et grant ; et le veïz prest à partir et tout son train partir.
Nous estions asseüréz du duc de Ferrare , avecques cinq cens hommes d' armes et deux mil hommes de pied , combien qu' il feüst beau père du duc de Millan ; mais pour soy ouster du peril où il se veoit estre entre les Venissiens et ledit duc ( jà pièça , comme s' est veü dessus , les Venissiens luy avoient osté le Polesan et ne demandoient que sa destruction ) , il eust preferé sa seürté et ses enffans avant l' amytié qu' il avoit à son gendre , et par adventure luy sembloit que ledit duc s' appoincteroit avecques le roy quant il se verroit en ceste craincte , et par sa main.
Le marquis de Mante , qui naguères estoit cappitaine general des Veniciens , et encores estoit , mais en suspition d' eulx et luy mal content d' eulx , se joignoit avecques son beau-père le duc de Ferrare , avecques trois cens hommes d' armes ; et si avoit pour femme , et si a encores , la seur de la duchesse de Millan et fille dudit duc de Ferrare.
Messire Jehan de Bientivoille , qui gouverne Boulongne et en est comme seigneur , il eust fourny cent cinquante hommes d' armes et deux de ses filz , qui avoient gens d' armes et de bonnes gens de pied ; et si est assis en lieu où il pouvoit bien servir contre le duc de Milan.
Florentins , qui se veoient destruitz , si par quelque grant inconveniant ne se ressourdoient , pour estre dessaisiz de Pise et aultres places dont il a esté parlé , fournissoyent huyt cens hommes d' armes et cinq mil hommes de pied , et cela à leur despence ; et avoient faict provision de leurs paiemens pour six moys.
Les Ursins et Vitellis et prefaict , frère du cardinal de Sainct-Pierre-à-Vincula , dont plusieurs foiz a esté parlé , car ilz estoient à la soulde du roy , eussent bien amenéz mil hommes d' armes ; mais entendez que leur suyte de leurs hommes d' armes n' est point telle que celle de noz hommes d' armes , qui ont archiers ; mais la soulde est assez pareille , car ung homme d' armes bien paié couste cent ducatz l' an , et mil hommes d' armes cent mil ducatz l' an , et à nous fault le double pour les archiers.
A ces gens souldoiéz failloit bien paier ; mais aux Florentins riens.
Au duc de Ferrare et au marquis de Manto et de Bientevoille partie seullement de leurs despens , car ilz pretendoient gaing des terres aux despens du duc de Millan ou Venitiens.
Or notez , si ledit duc de Milan se fust trouvé soubdainement assailly de ce que eust mené le duc d' Orleans et de tous ceulx que j' ai nomméz , comme il se fust sceü deffendre qu' il n' eust esté destruict ou qu' il n' eust esté contrainct de se tourner du cousté du roy contre Venitiens.
Et moins de quatre vingts mil escus eust tins tous ces Ytaliens aux champs ung grant temps ; et , deffaict le duc de Milan , le royaulme de Napples se recouvroit de luy mesmes.
La faulte d' esprouver celle belle avanture vint de ce que ledit duc d' Orleans ( combien que on entendoit qu' il deüst partir du soir au matin , parce qu' il avoit envoyé devant toutes choses qui servoient à sa personne et ne restoit que luy à partir et l' armée preste et paiée ; car en Ast avoit huyt cens hommes d' armes françoys et bien six mil hommes de pied , dont y en avoit quatre mil Suysses ) , ledit duc mua de propos et requist au roy par deux foys qu' il luy pleüst mettre ceste matière en conseil ; ce qui fut faict par deux foiz et m' y trouvay present à toutes les deux foiz.
Et fut conclud , sans une voix au contraire ( et si y avoit tousjours dix ou douze personnes pour le moins ) , qu' il y devoit aller , veü qu' on avoit asseüré tous les amys en Ytalie , qui dessus sont nomméz , lesquelz jà avoient faict despence et se tenoient prestz.
Lors dist ledit duc d' Orleans ( qui de quelqu' un estoit conseillé ou fuyoit son partement pour ce qu' il veoit le roy assez mal dispousé de sa santé , dont il devoit estre heritier s' il advenoit à mourir ) qu' il ne partiroit point pour y aller pour sa querelle , mais que voulentiers yroit comme lieutenant du roy , et par son commendement.
Ainsi fina ce conseil.
L' endemain et plusieurs jours après , pressèrent fort les ambassadeurs florentins et aultres le roy pour faire partir ledit duc ; mais le roy respondit qu' il n' envoya jamais à la guerre par force : par quoy , ce voyage fut ainsi rompu.
Et en desplaisoit au roy , qui en avoit faict grant despence et avoit grant esperance de se vanger du duc de Milan , veü les nouvelles qu' il avoit d' heure en heure des intelligences que avoit messire Jehan Jacques de Trevolse , qui estoit lieutenant pour le roy et pour le duc d' Orleans en Ast , natif de Milan et fort aymé et apparenté en ladite duchié de Milan , où avoit largement gens qui avoient bonne intelligence avecques luy , tant de ses parens comme d' autres.
Faillie ceste emprise , en survint toust après une aultre , voire deux ou trois à ung coup , de Gennes , qui sont gens enclins à toutes mutations.
L' une se adressoit à messire Baptiste de Campefourgouse , qui estoit ung grant chief entre ces partialitéz de Gennes ; mais il en estoit banny et n' y povoit sa partialité riens ne ceulx d' Orie , qui sont gentilz hommes et ceulx de Forgouse non.
Et sont lesditz d' Orie partissans desdits Forgouse et ne peuvent estre ducz à cause qu' ilz sont gentilzhommes ; car nul gentil homme ne le peult estre ; et ledit messire Baptiste l' avoit esté , n' y avoit guères ; et avoit esté trompé par son oncle le cardinal de Gennes , et cestuy-là avoit mis la seigneurie de Gennes en la main du duc de Milan , n' y a pas encores fort long temps , et gouvernoient à Gennes les Adornes , qui aussi ne sont point gentilz hommes , mais souvent ont estéz ducz de Gennes , aidés des Spinolles , qui sont aussi gentilz hommes.
Ainsi les nobles font bien ung duc de Gennes , mais ilz ne le peuvent estre.
Ledit messire Baptiste esperoit mettre en armes sa parcialité , tant en la cité que aux champs , et que la seigneurie seroit au roy ; et que luy et les siens gouverneroient et chasseroient les autres dehors.
2.
Affaire de Savone.
-  Plusieurs de Savonne s' estoient addressés au cardinal de Sainct-Pierre-à-Vincula , asseürant de luy pouvoir bailler ladite ville de Savonne , esperant estre en liberté ; car elle est soubz Gennes , et paient les gabelles.
Qui eust peü avoir ce lieu , Gennes eust esté fort à destroict , veü que le roy tient Prouvence et que Savoye est à son commendement.
Et , pour toutes ces nouvelles , manda le roy à messire Jehan Jacques de Trevolse qu' il fist espaulles audit messire Baptiste de Campeforgouse et prestast des gens pour le conduire jusques aux portes de Gennes veoir si sa parcialité se pourroit lever.
D' autre cousté fut tant pressé du cardinal Sainct-Pierre-à-Vincula que le roy aussi escripvit audit messire Jehan Jacques qu' il envoyast des gens avecques ledit cardinal pour le conduyre jusques à Savonne ; et le luy mandoit de bouche par le seigneur de Sernon , de Prouvence , amy dudit cardinal et très hardi parleur.
Le roy mandoit audit messire Jehan Jacques qu' il se mist en lieu où il peült faire espaule aux deux bandes et qu' il n' entreprinst rien sur le duc de Milan ne contre la paix qu' on avoit faicte , la saison devant , avecques ledit duc , comme c' est peü veoir ailleurs.
Or c' estoient commendemens bien differans.
Ainsi se depeschent les affaires des grans princes , quant ilz ne sont point presens et qu' ilz sont soudains à commender lettres et expedier gens sans bien oýr debatre devant eulx les expeditions de si grosses choses.
Or entendez que ce que demandoit ledit messire Baptiste de Campeforgouse et ce que cercheoit ledit cardinal estoit chose impossible de fournir aux deux à ung coup.
Car à aller jusques aux murs de Gennes , sans grant nombre de gens , ne se pouvoit faire , car il y a grant peuple dedans et hardiz et bien arméz.
Et baillans gens au cardinal , l' armée estoit departie en trois , car il failloit qu' il en demourast audit messire Jehan Jacques ; et si avoit à Gennes et à Savonne largement gens que le duc de Millan y avoit envoyé et les Veniciens , qui tous deux avoient bien grand paour que Jennes ne tournast ; et si avoit don Federic et le pape.
Or messire Jehan Jacques avoit une tierce emprise en son cueur , qui eust voullu tout droit tirer contre le duc de Milan et laisser les aultres deux emprises ; et qui l' eust laissé faire , il eust faict grant chose.
Et commença : car soubz couleur d' escripre au roy qu' il ne pourroit garder de dommaige ceulx qui iroient à Gennes ou à Savonne , il se alla mettre sur le grant chemin par où l' on pouvoit venir d' Alixandrie vers Gennes , car d' ailleurs que par ce chemin ne pouvoit le duc de Millan envoyer gens pour courir sus aux nostres ; et print ledit messire Jehan Jacques trois ou quatre petites villes , qui luy ouvrirent ; et il disoit ne faire point de guerre audit duc pour cela , veü qu' il estoit neccessaire qu' il se y mist.
Et aussi le roy n' entendoit point faire guerre audit duc pour avoir Gennes ou Savonne , s' il eust peü , disant qu' ilz sont tenuz de luy et qu' il les avoit forfaictz.
Pour satisfaire audit cardinal , ledit messire Jehan Jacques luy bailla partie de l' armée pour aller à Savonne.
Il trouva la place garnie et son emprise rompue ; et s' en revint - on.
Et bailla d' autres audit messire Baptiste , pour aller à Gennes , qui asseüroit fort de ne faillir point.
Comme il eust faict trois ou quatre lieues , ceulz qui alloient en sa compaignée entrèrent en aulcunes doubtes de luy , tant Almans que Françoys : toutesfoiz c' estoit à tort ; mais leur compaignée , qui n' estoit pas grande , se fust mise en danger d' y aller , si sa partialité ne se fust levée.
Et ainsi faillirent toutes ces emprises ; et s' estoit jà fort faict le duc de Milan , qui avoit esté en grant peril , qui eust laissé faire ledit messire Jehan Jacques ; et luy estoient venuz beaucop gens Veniciens.
Nostre armée se retira , et donna - l' on congié aux gens de pied ; et furent laissées ces petites villes qu' on avoit prises et cessa la guerre à peu de proffict pour le roy , car fort grant argent s' y estoit despendu.
CHAPITRE XXIII Négociations avec l' Espagne 1.
Hésitations dans les conseils de Charles VIII.
-  Despuis le commencement de l' an M CCCC IIIIxx XVI , que jà estoit le roy deçà les mons trois ou quatre moys avoit , jusques en l' an M CCCC IIIIxx XVIII , ne fit le roy aultre chose en Ytalie.
Et me trouvay tout ce temps avecques luy , et estoie present à la pluspart des choses.
Et aloit le roy de Lyon à Moulins et de Moulins à Tours et partout faisoit des tournais et des joustes et ne pensoit à aultres choses.
Ceulx qui avoient plus de credit à l' entour de luy estoient tant diviséz que plus ne pouvoient.
Les ungs vouloient que l' emprise d' Itallie continuast ; c' estoient les cardinal et seneschal , et veoient leur prouffict et auctorité en la continuant ; et passoit tout par eulx.
D' autre costé estoit l' admyral , qui avoit eu toute l' auctorité avecques ce jeune roy avant ce voyage : c' estuy-là vouloit que ces emprises demourassent de tous points ; et y veoit son prouffict et se retourner à sa premiere auctorité et les aultres la perdre.
Ainsi passèrent les choses ung an et demy , ou environ.
2.
De quelques dissentions d' entre le roy Charles et Ferrond de Castille et des ambassadeurs envoyéz de l' ung à l' aultre pour les appaiser.
-  Et alloient ambassadeurs devers le roy et royne de Castille , car fort desiroit le roy appaiser ce bout , qui estoit en guerre.
Et estoient fors et par mer et par terre.
Combien que par la terre feïssent poy d' exploict , par mer avoient fort aidé aux roys Ferrand et Federic , car Cecille est voisin du royaulme de Napples d' une lieue et demye , à l' endroit de Regis en Calabre ; et aulcuns veullent dire que autresfoiz fut toute terre , mais que la mer a faict ceste ouverture que l' on appelle de present le Fare de Messine.
Et en Cecille , dont les roy et royne de Castille estoient grans seigneurs , venoit grant secours à Napples , tant de carvelles qu' ilz avoient envoyéz d' Espaigne que de gens.
En Cecille mesmes se trouva quelque nombre d' hommes d' armes qui estoient passéz en Calabre , avecques une quantité de genetaires , et faisoient la guerre à ceulx qui estoient là pour le roy.
Leurs navires estoient sans cesse avecques ceulx de la ligue : ainsi , quant tout estoit assemblé , le roy estoit beaucop trop foible par la mer.
Par ailleurs fit le roy de Castille peu de dommaige au roy.
Grant nombre de gens de cheval entrèrent en Languedoc et y firent du pillaige et couchèrent audit païs ; et en furent plusieurs qui furent sur ledit païs deux , trois , quatre jours : autre exploict ne firent - ils.
Monsieur de Sainct-André , de Bourbonnois , estoit à ceste frontière pour monsr le duc de Bourbon , gouverneur de Languedoc.
Cestui-là entreprint de prendre Sausses , une petite ville qui estoit en Roussillon , car de là ilz faisoient la guerre au roy ; et deux ans devant leur avoir rendu ledit païs de Roussillon , où est assis le païs de Parpignan , et ceste petite ville est dudit païs.
L' emprise estoit grande , pour ce qu' il y avoit largement gens selon le lieu , et des gentilz hommes de la maison dudit roy de Castille , et leur armée aux champs logée à une lieue près , qui estoit plus grosse que la nostre.
Toutesfoiz ledict seigneur de Sainct-André conduisit son emprise si saigement et si secrètement que en dix heures il print ladite place , comme je veïz par ses lettres.
Et fut prinse d' assault , et y mourut trente ou quarente gentilz hommes d' extime , Espaigneux : entre les autres , le fils de l' arcevesque de Sainct-Jacques , et trois ou quatre cens autres hommes , lesquelz ne s' attendoient point que si toust on les deüst prendre ; car ilz n' entendoient point quel exploict faisoit nostre artillerie , qui , à la verité , passe toutes les artilleries du monde.
Et véez là tout l' exploit qui fut faict entre ses deux roys ; mais ce fut honte et descry audit roy de Castille , veü que son armée estoit si grosse.
Mais quant Nostre Seigneur veult commencer à pugnir les gens , il leur advient voluntiers de telles petites douleurs au commancement ; car il en advint bien de plus grandes audit roy et royne tost après , et si fit - il à nous.
Grant tort avoient lesdictz roy et royne de ainsi s' estre parjuréz envers le roy , après ceste grant bonté qu' il leur avoit faicte de leur avoir rendu ledit pays de Roussillon , qui tant avoit cousté à reparer et garder à son père , lequel l' avoit en gaige pour trois cens mil escuz , qu' il leur quitta ; et tout cecy afin qu' ilz ne l' empeschassent point à sa conqueste qu' il esperoit faire dudit royaulme de Napples.
Et refirent les anciennes aliances de Castille , qui est de roy à roy , de royaulme à royaulme , de homme à homme de leurs subjectz , où ilz promisdrent de ne l' empescher point à ladite conqueste et ne marier nulles de leurs filles en ladite maison de Naples , d' Angleterre ne de Flandres.
Et ceste estroicte offre de mariage vint de leur costé ; et en fit l' ouverture ung cordelier appellé frère Jehan de Mauléon , de par la royne de Castille.
Et dès qu' ilz veïrent la guerre encommancée et le roy à Rome , ilz envoièrent leurs ambaxadeurs partout pour faire aliance contre le roy et mesmes à Venise , où j' estoys ; et là se fit la ligue dont j' ay tant parlé , du pape , roy des Romains , eulx , la Seigneurie de Venise et le duc de Milan.
Et incontinent commencèrent le guerre au roy , disans que telle obligation n' estoit point de tenir que de ne pouvoir marier leurs filles à ces roys dont j' ay parlé ( dont ilz en avoient quatre et ung filz ).
Et d' eulx-mesmes estoit venue ceste ouverture , comme avez veü.
Or , pour retourner à mon propos , et que toutes ces guerres d' Ytalie estoient faillies , et que le roy ne tenoit plus que Gayète oudit royaulme ( car encores la tenoit - il quant les praticques de paix commencèrent entre lesdits roys et royne , mais toust après fut perdu , et aussi ne se faisoit plus nulle guerre du costé de Roxillon , mais gardoit chascun le sien ) , ilz envoyèrent ung gentilhomme et ung des religieux de Montserrat ; car toutes leurs oeuvres ont faict manier par telz gens , ou par ypocrisie ou pour moins despendre ; car ce frère Jehan de Mauleon , cordelier , dont a esté parlé , mena le traictié de faire rendre Rouxillon.
Ces ambaxadeurs dont j' ay parlé prièrent au roy , d' entrée , qu' il luy pleüst de n' avoir jamais souvenance du tort que lesdits roy et royne luy tenoient ( on nomme tousjours la royne , pour ce que Castille estoit de son costé ; aussi elle avoit la principalle auctorité : ce a esté ung fort honnourable et uny mariage que le leur ) ; après , requeroient une trève , y comprenant toute leur ligue , et que le roy demourast en possession de Gayète et aultres places qu' il avoit oudit royaulme et qu' il les pourroit avitailler à son plaisir durant la trève et que l' on print une journée , où se trouveroient ambaxadeurs de toute la ligue , pour traicter la paix qui porroit ; et , après , vouloient continuer lesdits roys en leur conqueste ou emprise sur les Mores et passer la mer qui est entre Grenade et Affricque , dont la terre du roy de Fez leur estoit la plus prochaine.
Toutesfoiz aulcuns ont voullu dire que leur vouloir n' estoit point tel et qu' ilz se contentoient de ce qu' ilz avoient faict , qui est d' avoir conquis le royaulme de Grenade , qui , à la verité , a esté une belle et grande conqueste , et la plus belle qui ayt esté de notre temps et que jamais leurs predecesseurs ne sceürent faire ; et vouldroye , pour l' amour d' eulx , que jamais n' eussent entendu à aultre chose et tins à nostre roy ce qu' ilz luy avoient promis.
Le roy renvoya , quant et ces deux ambaxadeurs , le seigneur de Clerieux , du Daulphiné ; et taschoit le roy de faire paix ou trève avecques eulx , sans y comprendre la ligue.
Toutesfoiz , s' il eust accepté leur offre , il eust saulvé Gaiète , qui estoit suffisant pour recouvrer le royaulme de Naples aux amys que le roy y avoit.
Quant ledit de Clerieulx revint , il apporta praticque nouvelle , et jà estoit perdu Gayète avant qu' il fust en Castille.
Ceste nouvelle ouverture fut que le roy et eulx retournassent en leur première amytié et ancienne et eulx deux à butin emprissent toute la conqueste d' Ytallie et à communs despens et que les deux roys fussent ensemble ; mais , premier , vouloient la trève generale où la ligue fust comprise et que une journée se tint en Pyémond , où chascun pourroit envoyer ambaxadeurs , car honnestement ilz se vouloient departir de ladite ligue.
Toute ceste ouverture , à mon advis et ad ce qu' on a veü despuis , n' estoit que dissimulation et pour gaigner temps et pour laisser repouser ce roy Ferrand , qui encores vivoit , et ce don Federic , nouveau entré en ce royaulme ; toutesfoiz ils eussent bien voulu ledit royaulme leur , car ilz y avoient meilleur droit que ceulx qui l' ont possédé et possèdent ; mais la maison d' Anjou , dont le roy a le droit , disent aller devant.
Mais , de la nature dont il est et les gens qui l' habitent , il me semble qu' il est à celuy qui le peult posseder ; car ilz ne veullent que mutation.
Depuys , y retourna ledit seigneur de Clerieux et ung appellé Miquiel de Grammont , sur aulcunes ouvertures.
Ledit de Clerieux portoit quelque peu d' affection à ceste maison d' Arragon et esperoit avoir le marquisat de Quotron , qui est en Calabre , que ledit roy d' Espaigne tient de ceste conqueste dernière que ses gens firent audit païs de Calabre , et ledit de Clerieux le pretend sien ; et est homme bon , qui aisement croit , et par especial telz personnaiges.
A la deuxiesme foiz qu' il revint , amena ung ambaxadeur desdits royz ; et rapporta ledit de Clerieulx qu' ilz se contenteroient d' avoir ce qui est le plus prouchain de Cecille , pour le droit qu' ilz pretendent audit royaulme , qui est Calabre , et que le roy print le reste ; et que en personne viendroit ledit roy de Castille en ladite conqueste et paieroit autant de la despence de l' armée comme le roy.
Et jà tenoit et tient quatre ou cinq places fortes en Calabre , dont Quotron est l' une , qui est cité bonne et forte.
Je fuz present au rapport ; et à plusieurs sembla que ce n' estoit que abuz et qu' il failloit là envoyer quelqu' un bien entendu et qui joignit ceste practique de plus près.
Par quoy fut joint avecques les premiers le seigneur du Bouchaige , homme bien saige et qui avoit eu grand credit avecques le roy Loys et encores a de present avecques le roy Charles , filz dudit feu roy Loys.
L' ambaxadeur que ledit de Clerieux avoit amené ne voulut jamais confermer ce que ledit de Clerieux disoit ; mais disoit qu' il creoit que ledit de Clerieux ne le dissist pas si ses seigneurs ne luy eussent dit , qui confirmoit l' abuzion ; ne nul ne pouvoit croire que le roy de Castille y vint en personne ne qu' il voulsist ou peült autant dependre que le roy.
Venu que fut ledit seigneur du Bouchaige , de Clerieux et Miquiel de Grammont et aultres devers lesdits roy et royne de Castille , les firent loger en ung lieu où nul ne communiquoit avecques eulx , et avoient gens qui s' en prenoient garde ; et lesdits roy et royne parlèrent avecques eulx par trois foiz.
Mais quand ce vint que ledit du Bouchaige leur dist ce que avoit rapporté ledit de Clerieulx et Miquiel de Grammont , ilz firent responce qu' ilz en avoient bien parlé par forme de divise , mais non point aultrement ; mais que voluntiers se mesleroient de la paix et de la faire à l' honneur du roy et à son prouffict.
Ledit de Clerieux fut bien mal content de ce responce , et non sans cause , et soubstint devant eulx , present ledit seigneur du Bouchaige , que ainsi luy avoient dit.
Lors fut conclud par ledit seigneur du Bouchaige et ses compaignons une trève à deux moys de desdit , sans y comprendre la ligue ; mais bien y comprenoient ceulx qui avoient espouséz leurs filles et les pères de leurs gendres : c' estoit le roy des Romains et d' Angleterre , car le prince de Galles et archeduc d' Osteriche les avoient espousées et encores ont ; mais ledit prince de Galles est bien jeune , et en ont encores une à marier , car ilz avoient quatre filles ; et l' aisnée estoit veufve et avoit espousé le filz du roy de Portingal dernier trespassé , lequel se rompit le col devant elle , en passant une carriere sur ung jenet , trois moys après ce qu' il l' eut espousée.
Arrivé que fut ledit du Bouchaige et faict son rapport , congneüt le roy qu' il avoit bien faict d' y avoir envoyé ledit du Bouchaige , et que au moins il estoit asseüré de ce dont il estoit en doubte ; et luy sembla bien que ledit de Clerieux avoit creü trop de legier.
Oultre , luy dist ledit du Bouchaige que aultre chose n' avoit peü faire que ladite trefve , et qui estoit au choix du roy de l' accepter ou refuser.
Le roy l' accepta ; et aussi elle estoit bonne , veü que c' estoit separation de ceste ligue qui tant l' avoit destourbé en ses affaires et que nulle manière n' avoit sceü trouver de la departir , si y avoit - il par toutes voyes essayé.
Encores luy dist ledit duc Bouchage que , après luy , venoient ambaxadeurs devers le roy et que lesdits roy et royne luy avoient dit , à son partement , qu' ilz auroient pouvoir de conclure une bien bonne paix.
Aussi dit ledit du Bouchaige qu' ilz avoient laissé malade le prince de Castille , leur seul filz.
CHAPITRE XXIV Discours sur les fortunes et malheurs qui advinrent a la maison de Castille au temps du seigneur d' Argenton Dix ou douze jours apprès l' arrivée dudit du Bouchaige et ses compaignons , vint lettres audit du Bouchaige d' ung des heraulx du roy qu' il avoit laissé là pour conduyre ladite ambassade qui devoit venir.
Et disoient ces lettres qu' il ne s' esbaïst point si lesdits ambaxadeurs esoient retardéz par aulcuns jours , c' estoit pour le trespas du prince de Castille , dont les roys ( car ainsi les appellent ) faisoient si merveilleux deul que nul ne le sauroit croire ; et par especial la royne , de qui on esperoit aussi tost la mort que la vie.
Et , à la verité , je n' oýs jamais parler de plus grand dueil qu' il en a esté faict par tous les royaulmes , car toutes gens de mestier ont cessé par quarante jours ( comme leurs ambaxadeurs me disrent despuys ) , tout homme vestu de noir , de ces gros bureaulx ; et les nobles et gens de bien chevauchoient les mulles couvertz jusques aux genoulx dudit drap ; et ne leur paressoit que les yeulx ; et banières noyres partout sur les portes des villes.
Quand Madame Marguerite , fille du roy des Romains et seur de monsr l' archiduc d' Autriche , femme dudit prince , sceüt ceste douloureuse nouvelle , elle , qui estoit grosse de six moys , accoucha d' une fille toute morte.
Quelles piteuses nouvelles en ceste maison , qui tant avoit receü de gloire et d' honneur , qui plus possedoient de terre que ne fit jamais prince en la chrestienté , venant de succession ; et puys faicte ceste belle conqueste de Grenade et faict partir le roy d' Itallie et faillir à son emprise , qu' ilz estimoient à grant chose , tant honnouréz par tout le monde !  Le pape leur avoit voullu attribuer le nom de très chrestien et l' hoster au roy , et plusieurs foiz leur avoit escript ainsi au dessus de leurs briefz qu' il leur envoyoit ; et , pour ce que aulcuns cardinaulx contredisoient à ce tiltre , leur en donna ung aultre en les appellant très catholicques , et ainsi leur escript encores , et est à croire que ce nom leur demeurera à Rome.
Ilz avoient mys leur royaulme en grant obeissance et justice ; et sembloit que Dieu et le monde les voulsist plus honnourer que nulz princes du monde , et si estoient en bonne prosperité de leurs perxonnes.
Encores ne furent - ilz point quittes , car leur fille aisnée , qui plus ilz aymoient que tout le reste du monde après le prince leur filz qu' ilz avoient perdu , avoit puys poy de jours esté espousée avecques le roy de Portingal appellé Esmanuel , prince jeune et de nouveau devenu roy.
Et luy estoit advenue la couronne de Portingal par le trespas du roy dernier mort , lequel a seigneury cruellement ; car il fit coupper la teste au père de sa femme et tua le frère d' elle despuys et le filz du dessusdit et frère aisné de celluy qui de present est roy de Portingal , qu' il a faict vivre en grant paour et crainte ; et tua ledit frère de sa main , en disnant avecques luy , sa femme presente ; et avoit envye de faire roy ung sien bastard.
Despuys ces deux cruaultéz , vesquit en grant paour et suspecion , et toust après ces deux exploictz perdit son seulz filz qui se rompit le col en courant ung genet et passant une carrière , comme j' ay dict ; et fut cestuy-là qui fut le premier mary de ceste dame que je dis , qui maintenant a espousé ce roy de Portingal qui règne ( ainsi est retournée deux foiz en Portingal ) , saige dame et honneste , ce dit - l' on , entre les saiges dames du monde.
Pour continuer des miserables adventures qui advindrent en si poy d' espace à ce roy et royne de Castille , qui si glorieusement et eureusement avoient vescu jusques envyron l' aage qu' ils sont de cinquante ans tous deux , combien que la royne avoit deux ans davantaige , avoient donné leur fille à ce roy de Portingal pour n' avoir nul ennemy en Espaigne , qu' ilz tiennent toute , fors Navarre , dont ilz font ce qu' il leur plaist et y tiennent quatre des principalles places.
Et aussi l' avoient faict pour paciffier du douayre de ceste dame et de l' argent baillé et pour ce que aulcuns seigneurs de Portingal qui furent banniz du païs quant le roy mort fist mourir ces deux seigneurs dont j' ay parlé et avoit confisqué leurs biens ( et par ce moyen la confiscation tient de present , combien que le cas dont ilz estoient accuséz estoit de vouloir faire celuy qui de present règne roy de Portingal ) , et ces chevaliers sont recompenséz en Castille ; et leurs terres sont demouréez à la royne de Portingal , dont je parle.
Or fault entendre qu' il n' est nulle nation que les Espaignolz hayent tant que les Portingalloys ; et si les mesprisent et s' en mocquent.
Pourquoy desplaisoit bien aux roys dessusdits d' avoir baillé leur fille à homme qui ne seroit point agreable au royaulme de Castille et aultres leurs seigneuries.
Cet s' ilz eussent eu à faire , ilz ne l' eussent jamais faict : qui leur estoit une aultre amère douleur , et encores de quoy fauldroit qu' elle se departit d' eulx.
Toutesfoiz , leurs douleurs passées , ilz les ont menéz par toutes les principalles cités de leurs royaulmes et faict recepvoir leur fille pour princesse , et le roy de Portingal pour prince et pour estre roy après leur decès.
Et ung poy de reconfort leur est venu : c' est que ladite dame , princesse de Castille et royne de Portingal , a esté grosse d' enfant bougeant.
Mais icy advient le comble de leurs douleurs , et croy qu' ilz eussent voulu que Dieu les eust osté du monde ; car ceste dame , que tant ilz aymoient et prisoient , est morte en faisant son enffent , et croy qu' il n' y a pas ung moys , et nous sommes en octobre , l' an M CCCC IIIIxx XVIII ; mais le filz est demouré vif , du travail duquel elle est morte , et a nom comme le père Esmanuel.
Toutes ces grans fortunes leur sont advenues en troys moys d' espace.
Mais , avant le trespas de ceste dame dont j' ay parlé , est advenue en ce royaulme ung aultre grand dueil et desconfort , car le roy Charles , huytiesme de ce nom , dont tant j' ay parlé , est trespassé , comme je diray après.
Et semble que Nostre Seigneur ayt regardé ces deux maisons de son visaige rigoureux et qu' il ne veult point que ung royaulme se mocque de l' autre.
Car nulle mutation ne peult estre en ung royaulme qui ne soit bien douloureuse pour la pluspart ; et combien que aulcuns y gaignent , encores il y en a cent foiz plus qui y perdent ; et si fault changer mainte coustume et forme de vivre à telle mutation , car ce qui plaist à ung roy desplaist à l' autre.
Et comme j' ay dict en ung aultre endroit , qui vouldroit bien regarder aux cruelles et soubdaynes pugnitions que Nostre Seigneur a faict sur les grans , puys trente ans en ça , on en y en trouveroit plus que en deux cens ans paravant , à comprendre France , Castille , Portingal , Angleterre.
le royaulme de Napples , Flandres et Bretaigne.
Et qui vouldroit escripre les cas particuliers , que tous j' ay veüz ( et presque tous les personnaiges , tant hommes que femmes ) , on en feroit ung grand livre et de grande admiration ; et n' y eust - il seullement que ce qui est advenu despuys dix ans et par où la puissance de Dieu deveroit estre bien congneüe et entendue ; et sont les coups qu' il donne sur les grans bien plus cruelz et plus poisans et de plus longue durée que ne sont ceulx qui donne sur les petites gens.
Et enfin me semble que , à tout bien considerer , qu' ilz n' ont guères d' avantaige en ce monde plus que les aultres.
S' ilz veullent bien veoir et entendre pour eulx qu' ilz voyent advenir à leurs voisins et avoir craincte que le semblable ne leur advint , ilz le congnoistroient : car , eulx , ilz chastient leurs hommes qui vivent soubz eulx à leur plaisir , et Nostre Seigneur dispouse d' eulx à son vouloir , car aultre n' ont - ilz par dessus eulx.
Et est le païs ou royaulme bien eureux quant ilz ont roy ou seigneur saige et qui craint Dieu et garde ses commandemens.
Nous avons peü veoir en poy parolles les douleurs que ont receüz ces deux grands et puissans royaulmes en trois moys d' espace , qui poy paravant estoient si enflamméz l' ung contre l' autre et tant empeschéz à se tormenter et à penser à se accroistre et n' estoient en riens saoulz de ce qu' ilz avoient.
Bien confesse , comme j' ay dit , que tousjours en y a en telles mutations qui en ont joye et qui en amendent ; mais encores de prime face leur est telle mort , ainsi soubdaine , espouventable.
CHAPITRE XXV La fin du règne de Charles VIII 1.
Du somptueux ediffice que le roy Charles commencea à bastir peu avant sa mort.
-  Je vueil laisser de tous poinctz à parler des choses d' Ytallie et de Castille et retourner à noz douleurs et pertes particulières en France et aussi à la joye que peuent avoir eu ceulx qui y ont gaing et parler du soubdain trespas de nostre roy Charles , huitiesme de ce nom.
Lequel estoit en son chasteau d' Amboise , où il avoit entreprins le plus grant ediffice que commença , cent ans a , roy , tant au chasteau que à la ville , et se peut veoir par les tours par où l' on monte à cheval et par ce qu' il avoit entreprins en la ville , dont les patrons estoient faictz de merveilleuse entreprinse et despence , et qui de long temps n' eussent prins fin.
Et avoit amené de Napples plusieurs maistres excellens en plusieurs ouvraiges , comme tailleurs et paintres.
Et sembloit bien que ce qu' il entreprenoit estoit emprise de roy jeune et qui ne pensoit point à la mort , mais esperoit longue vie ; car il joignoit ensemble toutes les belles choses dont on luy faisoit feste , en quelque païs qu' elles eussent esté veües , fut France , Ytallie ou Flandres.
Et si avoit en son cueur tousjours le retour en Itallye ; et confessoit bien y avoir faict des faultes largement et les comptoit ; et luy sembloit que , si une aultre foiz il y povoit retourner et recouvrer ce qu' il avoit perdu , qu' il pourveoyroit myeulx à la garde du pays qu' il n' avoit faict.
Praticque avoit de tous costéz et une toute neufve , pour remettre au royaulme de Napples quinze cens hommes d' armes ytaliens , que devoit mener le marquis de Mante , les Ursins et les Vitellis et le préfect , frère du cardinal de Sainct-Pierre-à-Vincula ; et monsr d' Aubigny , qui si bien l' avoit servy en Calabre , s' en alloit à Florence , et ilz faisoient la moictié de ceste despence pour six moys.
On devoit premier prendre Pise ou au moins les petites places d' alentour , et puys , tout assemblé , entrer ou royaulme , dont à toutes heures venoient messaigés.
Le pape Alexandre , qui règne de present , estoit en grand praticque de tous poinctz se rengier des siens , comme mal content des Venissiens , et avoit messaigé secret que je conduisis en la chambre du roy peu avant sa mort.
Venissiens estoient prestz à praticquer contre Milan.
La praticque d' Espaigne , telle que l' avez veüe.
Le roy des Romains ne desiroit chose en ce monde tant que son amytié , que eulx deulx ensemble feïssent leurs besongnes en Ytallie , lequel roy des Romains.
appellé Maximyan , est grant ennemy des Venissiens ; aussi ilz tiennent grand chose de la maison d' Autriche , dont il est , et aussi de l' Empire.
2.
Du bon vouloir qu' il avoit de reformer l' eglise , sa justice et soy-mesme.
-  Davantaige , avoit le roy mys de nouveau son ymagination de vouloir bien vivre et selon les commendemens de Dieu et de mettre la justice en bonne ordre et l' Église et aussi de renger ses finances en sorte qu' il ne levast sur son peuple que douze cens mil frans et par forme de taille , oultre son domayne qui estoit la somme que les trois Estatz luy avoyent accordée à Tours lorsqu' il fut roy.
Et vouloit ladite somme par octroy , pour la deffence du royaulme ; et luy vouloit vivre de son dommaine , comme anciennement faisoient les roys ; et il le povoit bien faire , car ledit dommaine est bien grand , s' il estoit bien conduict , comprins les gabelles , greniers à sel et certaines aides , et passe ung million de francs.
Toutesfoiz ce eust esté ung grand soulagement pour le peuple , qui paie au jour d' uy plus de deux milions et demy de francs de taille.
Il mettoit grand peyne à refformer les abuz de Sainct-Benoist et aultres religions.
Il approuchoit de luy bonnes gens de religion et les oyoit parler.
Il avoit bon vouloir , s' il eust peü , que nul evesque n' eust tenu que son eveschié , s' il n' eust esté cardinal , et cestuy-là deux , et qu' ilz feüssent alléz se tenir sur leurs beneffices ; mais il eust eu bien à faire à ranger les gens d' eglise.
Il fit de grands aulmosnes aux mendians.
Poy de jours avant sa mort , comme me compta son confesseur l' evesque d' Angiers , qui est notable prelat , il avoit mis sus une audience publicque où il escoutoit tout le monde et par especial les pouvres , et s' y faisoit de bonnes expeditions ; et l' y veïz huyt jours avant son trespas deux bonnes heures ; et oncques puys ne le veý.
Et si ne se faisoit grands expeditions à ceste audience , au moins estoit - ce tenir le monde en craincte , et par especial ses officiers , dont aulcuns avoit suspenduz pour pilleries.
3.
Et comment il mourut soubdainement sur ce bon propos en son chasteau d' Amboise.
-  Estant en ceste grand gloyre quant au monde et en bon vouloir quant à Dieu , le septiesme d' apvril l' an M CCCC IIIIxx XVIII , veille de Pasques fleuries , partit de la chambre de la royne Anne de Bretaigne , sa femme , et l' amena quant et luy veoir jouer à la paulme ceulx qui jouoyent aux fousséz du chasteau ; et il ne l' y mena jamais que ceste foiz.
Et entrèrent ensemble en une gallerie rompue à cause des ouvraiges que on appelloit la gallerie de Hacquelebac , pour ce que cestui-là l' avoit et autres foiz eu en garde ; et estoit le plus deshonneste lieu de leans , car tout le monde y pissoit et estoit rompue.
Et , à l' entrée , se heurta du front contre l' huys , combien qu' il fust bien petit ; et puis regarda une pièce les joueurs et divisoit à tout le monde.
Je n' estoye point present , mais sondit confesseur l' evesque d' Angers et ses prouchains chambellans le m' ont compté ; car j' en estoye parti huyt jours avant et allé à ma maison.
Mais la dernière parolle qu' il pronunça jamais , en divisant en santé , fut qu' il n' avoit esperance de non faire jamais peché mortel ne veniel , s' il pouvoit.
En disant ceste parolle , cheüt à l' envers et perdit la parolle.
Il pouvoit estre deux heures après mydi ; et demoura audit lieu jusques à unze heures de nuyt.
Trois foys luy revint la parolle ; mais poy luy dura , comme me compta ledit confesseur , qui deux foiz ceste sepmayne le confessa : l' une à cause de ceulx qui venoient vers luy pour le mal des escrouelles.
Toute personne entroit en ladite gallerie qui vouloit , et le trouvoit - l' on couché sur une pouvre paillasse , dont jamais ne partit jusques il eust rendu l' ame ; et y fut neuf heures.
Ledit confesseur , qui tousjours y fut , me dist que lorsque la parolle luy revint , à toutes les trois foiz , dist :  « Mon Dieu et la glorieuse Vierge Marie , monseigneur sainct Glaude et monseigneur sainct Blaise me soient en aide ! »  Et ainsi departit de ce monde ce grant et si puissant roy , et en si miserable lieu , qui tant avoit de belles maisons et en faisoit une si belle : et si ne sceüt à ce besoing finer d' une pouvre chambre.
Et combien peult - l' on , par ces deux exemples ycy dessus couchéz , congnoistre la puissance de Dieu estre grande et que c' est peu de chose de nostre miserable vie , que tant nous donnons de peyne pour les choses du monde et que les roys n' y peuvent resister non plus que ung laboureur.
CHAPITRE XXVI Comment le sainct homme frère Hieronyme fut bruslé à Florence par envie que on eust sur luy , tant du costé du pape que de plusieurs aultres , Florentins et Venissiens.
J' ay dit en quelque endroit de ceste matière d' Ytallie comme il y avoit ung frère prescheur ou jacobin , aiant demouré à Florence par l' espace de quinze ans , renommé de fort saincte vie ( lequel je veïz et parlay à luy en l' an M CCCC IIIIxx XV ) , appellé frère Jheronyme : qui a dit beaucop de choses avant qu' elles fussent advenues , comme je dis à l' endroit où j' en parle , et tousjours soubstenu que le roy passeroit les monts , et le prescha publicquement , disant l' avoir par revelation de Dieu , tant cela que aultres choses dont il parloit ; et disoit que le roy estoit esleü de Dieu pour refformer l' Eglise par force et chastier les tirans.
A cause de ce qu' il disoit sçavoir ces choses par revelation , murmuroient plusieurs contre luy , et acquist la hayne du pape et de plusieurs de la cité de Florence.
Sa vie estoit la plus belle du monde , ainsi qu' il se povoit veoir , ses sermons les meilleurs , preschans contre les vices , et a reduit en celle cité maintes gens à bien vivre , comme j' ay dit.
En cest an M CCCC IIIIxx XVIII , que le roy Charles est trespassé , est finy frère Jheronyme aussi , à quatre ou cinq jours distant l' un de l' autre ; et vous diray la manière pour quoy je faiz ce compte.
Il a tousjours presché publicquement que le roy retourneroit de rechief en Ytallie , pour acomplir ceste commission que Dieu luy avoit donnée , qui estoit de refformer l' Eglise à l' espée et de chasser les tirans d' Ytallie ; et que en cas qu' il ne le fist , que Dieu le puniroit cruellement.
Et tous ses sermons premiers et ceulx de present , ilz les a faictz mettre en moulle et se vendent.
Ceste menace qu' il faisoit au roy de dire que Dieu le pugnyroit cruellement s' il ne retournoit , luy a plussieurs foiz escript peu de temps avant son trespas ; et à moy le me dist de bouche quant je parlay à luy , qui fut au retour d' Ytallie , disant que la sentence estoit donnée contre luy au ciel , ou cas qu' il n' acomplist ce que Dieu luy avoit ordonné et qu' il ne gardast ses gens de piller.
Ores , envyron le temps dudit trespas du roy , estoient Florentins en grant differance en la cité.
Les ungs attendoient encores la venue du roy et la desiroient , sur l' esperance que ledit frère Jheronime leur donnoit , et se consommoient et devenoient pouvres à merveilles , à cause de la despence qu' ilz soubstenoient pour cuyder recouvrer Pise et les aultres places qu' ilz avoient baillées au roy , dont Veniciens tenoient Pise.
Plusieurs de la cité vouloient qu' on prist le parti de la ligue et qu' on habandonnast du tout le roy , disans que ce n' estoient que abuzions et follies de s' y attendre et que ledit frere Jheronime n' estoit que ung hereticque et ung paillard et qu' on le devoit getter en ung sac en la rivière ; mais il estoit tant soubstenu en la ville que nulz ne l' ouzoient faire.
Le pape et le duc de Milan escripvoient souvent contre ledit frère , asseürant les Florentins de leur faire rendre ledit Pise et autres places , en delaissant l' amytié du roy , et qu' ilz prinsent ledit frère Jheronime et qu' ilz en feïssent pugnition.
Et , par cas d' adventure , se fit à l' heure une Seigneurie à Florence , où il y avoit plusieurs de ses ennemys , car ladite Seigneurie mue de deux moys en deux moys.
Et se trouva ung cordelier , ou forgé ou de luy mesmes.
Vint prendre debat audit frère Jheronime , l' appellant hereticque et abuzeur de peuple de dire qu' il eust revelations ne choses semblables et se offrit de le prouver jusques au feu ; et estoient ces parolles devant ladicte Seigneurie.
Ledict frère Jheronyme ne se voulut point presenter au feu , mais ung sien compaignon dist qu' il se y mettroit pour luy contre ledit cordelier ; et lors ung compaignon dudit cordelier se y presenta de l' autre cousté.
Et fut prins jour qu' ilz devoient entrer dedans le feu , et tous deux se y presentèrent acompaignéz de leurs religieux , au jour nommé ; mais le Jacobin apporta le Corpus Domini en sa main , et les cordeliers vouloient qu' il l' oustast , et aussi la Seigneurie , ce qu' il ne voulut point faire : et ainsi s' en retournèrent en leurs couvents ; et le peuple , esmeü par les ennemys dudit frère et par commission de ceste Seigneurie , l' allèrent prendre audit couvent , luy troisiesme , et d' entrée le gehaynnèrent à merveilles.
Le peuple tua le principal homme de la ville , amy dudit frère , appellé Francisco Valory.
Le pape leur envoya pouvoir et commissaire pour faire le procès , et , fin de compte , les bruslèrent tous trois.
Les charges n' estoient sinon qu' il mettoit discord en la ville et que ce qu' il disoit de prophetie le savoit par ses amys qui estoient du Conseil.
Je ne le veulx point excuser ne accuser , et ne sçay s' ilz ont faict bien ou mal de l' avoir faict mourir ; mais il a dit maintes choses vrayes , que ceulx de la ville de Florence n' eussent sceü luy avoir dittes.
Mais , touchant le roy et des maulx qu' il dist qui luy debvoient advenir , luy est advenu ce que vous voiez , qui fut premier la mort de son seul filz , et puys la sienne ; et ay veü des lettres qu' il escripvoit audit seigneur.
CHAPITRE XXVII Des obsèques et funerailles du roy Charles huictiesme et du couronnement du roy Loys douziesme de ce nom , son successeur , avec les genealogies de France jusques a icelluy.
Son mal fut ung quaterre ou appoplesie ; et esperoient les medicins qu' il luy descendroit sur ung bras et qu' il en seroit percluz , mais qu' il n' en mourroit point ; toutesfoiz il en advint aultrement.
Il avoit de bons medicins quatre ; il n' adjouxtoit foy que au plus fol ; et à cestuy-là donnoit de l' auctorité , tant que les aultres n' ousoient parler , que voulentiers l' eussent purgé quatre jours avant , car ilz y veoyent les occasions de mort , qui fut.
Tout homme courut vers le duc d' Orleans , à qui advenoit la couronne comme le plus prouchain.
Les chambellans dudit roy Charles le firent ensepvelir fort richement , et sur l' heure luy commença le service , qui jamais ne faillit ne jour ne nuyt ; car quant les chanoynes avoient achevé commençoyent les Cordeliers et quant ilz avoient fyné , commençoient les Bons Hommes , qu' il avoit fondéz.
Il demoura huyt jours à Amboize que en une chambre bien tendue et bien parée , que en l' eglise , et toutes choses plus richement que ne furent jamais de roy ; et ne bougèrent d' auprès du corps tous ses chambellans et prouchains et tous ses officiers.
Et dura ce service et ceste compaignée jusques il fut mys en terre , qui fut bien l' espace d' un moys ; et cousta quarante cinq mil francs , comme me dirent les gens des finances.
Je arryvay à Amboise deux jours après son trespas et allay dire mon oraison là où estoit le corps , et y fuz cinq ou six heures ; et , à la verité , ne veïz jamais semblable deul ne qui tant durast.
Aussi ses prouches comme chambellans et dix ou douze jeunes gentilzhommes qui estoient de sa chambre estoient myeulx traictéz et avoient plus grands estatz et dons que jamais roy ne donna , et trop.
Et davantaige la plus humayne et doulce parolle d' homme que jamais fut estoit la sienne ; car je croy que jamais à homme ne dist chose qui luy deüst desplaire.
Et à meilleure heure ne pouvoit - il jamais mourir pour demourer en grand renommée par histoires et en grand regret de ceulx qui l' ont servy.
Et croy que j' ay esté l' homme du monde à qui il a faict plus rudesse , mais congnoissant que ce fut en sa jeunesse et qu' il ne venoit point de luy , ne luy en sceüz jamais maulvais gré.
Quant j' euz couché une nuyt à Amboyse , allay devers ce roy nouveau , de qui j' avoye aussi esté privé que nulle aultre personne , et pour luy avoye esté en tous mes troubles et pertes ; toutesfoiz , pour l' heure , ne luy en souvint point fort.
Mais saigement entra en possession du royaulme ; car il ne mua riens des pensions pour celle année , qui avoit encores six moys à durer , osta poy d' offices et dist qu' il vouloit tenir tout homme en son entier et estat ( et tout cela luy fut bien seant ) et , le plus tost qu' il peült , aller à son couronnement , là où fuz.
Et pour les pers de France s' y trouvèrent ceulx qui s' ensuivent : le premier fut le duc d' Alençon , qui servoit pour le duc de Bourgongne ; le deuxiesme monsr de Bourbon , qui servoit pour le duc de Normandie ; le troisiesme fut le duc de Lorenne , qui servoit pour le duc de Guyenne ; le premier conte , Philippes Monsr de Rivastin , qui servoit pour le conte de Flandres ; le deuxiesme Angilbert Monsr de Clèves , qui servoit pour le conte de Champaigne ; le troisiesme Monsr de Focx , qui servoit pour le conte de Thoulouze.
Et fut ledit couronnement à Reins du roy Loys douzeiesme , du present regnant , le vingt septiesme de mai , l' an M CCCC IIIIxx XVIII.
Et est le quatriesme venu en ligne colateralle.
Les deux premiers ont esté Charles Martel ou Pepin , son filz , et Hue Cappet : tous deux , maistres du palaix ou gouverneurs des roys , usurpèrent le royaulme sur leursdits roys et le prindrent pour eulx.
Le tiers fut le roy Phillippes de Valoys et le quart le roy de present.
A ces deux venoit le royaulme justement et loyaulment.
Et cecy est à prandre la première generation des roys de France , à Merouvée.
Deux roys y avoit eu en France avant ledit Merouvée , ce fut Pharamon , qui fut le premier qui fut esleü roy de France , car les aultres avoient esté appelléz ducz ou roys de Gaulle ; lequel Pharamon eu ung filz appellé Claudio.
Ledit Pharamon fut esleü roy l' an CCCC et vingt , et regna dix ans : son filz Claudio en regna dix huyt.
Ainsi durèrent ces deux roys vingt et huyt ans ; et Merouvée , qui vint après , n' estoit point filz dudit Claudio , mais son parent : par quoy sembleroit qu' il y eust eu cinq fois mutation en ces lignées royalles ; toutesfoiz , comme j' ay dit , on prent la première generation à commencer à Merovée , qui fut fait roy l' an CCCC XL VIII.
Et y a eu jusques au sacre du roy Loys douzeiesme , de present regnant , M XL VIII ans que commença la generation desdits roys de France ; et qui le vouldra prandre à Pharamon , il y en auroit trente huyt , davantaige , qui seroient mil quatre vingts et six ans que premier y a eu roy appellé roy de France.
Depuys Merovée jusques à Pepin , y eut trois cens trois ans que avoit duré ladite ligne des Merouvée.
Despuys Pepin jusques à Hue Cappet , y a eu deux cens trente sept ans que a duré ladite vraye ligne de Pepin et Charlemaigne , son filz.
Celle de Hue Cappet a duré en vraye ligne trois cens trente et neuf ans et faillit au roy Philippes de Valois.
Celle dudit roy Phillippes de Valloys a duré en vraye ligne jusques au trespas du roy Charles huitiesme , qui fut l' an M CCCC IIIIxx XVIII ; et cestui-là a esté le dernier de ceste ligne , qui a duré cent soixante neuf ans , et y ont regné sept roys : c' est assavoir ledit roy Phillippes de Vallois , le roy Jehan , le roy Charles cinquiesme , le roy Charles sixiesme , le roy Charles septiesme , le roy Loys unzeiesme et le roy Charles huytiesme.
Et fin.
.
