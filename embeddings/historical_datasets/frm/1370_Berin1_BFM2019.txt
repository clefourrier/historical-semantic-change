LE ROMENT BERINUS ET AIGRES, SON FILS  Au commencement de ma matiere, je pry en mon prologue a tous ceulx qui mon livre orront que, se je di aucune chose qui ne leur viengne a plaisir, que ilz ne m'en vueillent mie blasmer, car, par aventure, ce qui ne plaira a l'un souffira a l'autre; et si di en verité qu'il ne fu oncques nulz, tant fust sages ne jamais ne sera, qui puist dire a la volenté de tous.
Et nonpourquant, se il souffist a cellui pour qui je l'ay fait, je m'en tien bien a paiez, car je l'ay fait a la priere et requeste d'un mien seigneur et ami pour qui je feroye grandement, se je pouoye ne savoye; sy luy pry pour Dieu qu'il lui vueille souffire ce que j'en feray, car la matiere est delitable a oÿr et proufitable a retenir, sy ay grant merveille que li bon trouveour qui jadiz furent n'en ont fait 			  plus grant mencion et mise en plus grant auctorité.
Et d'autre part je cuide qu'il soit aujourduy autant de bien entendans ou mestier de trouver et de diter qu'il fu oncques, se il estoient pourveü de leur vivre et de leur soustenance, ainsi comme il estoient jadiz.
Car adonques les roys, ducs, princes et autres grans seigneurs tenoient avecques eulx les bons menestereulx et estoient honnourez et deportez plus que nulle autre gent, ne il n'avoient de riens a besongner, fors que de faire aucune belle chose qui peüst plaire pour leur seigneur tenir a amour.
Et ce estoit beaux avantages de bien trouver; mais aujourdui est joye et courtoisie si perie et destruitte que trop petit y acompte l'en, si que chascuns est tous essonniez de vivre; et ce toult aux bons entendeurs de faire aucune bonne chose.
Et se ainsi estoit chose qu'ilz se voulsissent traveillier au faire, si seroit il trop pou de mencion de ce qu'ilz feroient pour leur bas estat; car de tant comme la personne est de plus grant noblesce et en plus grant seignourie, de tant sont ses euvres plus congnoissans et de plus grant auttorité.
Et pour la petitece de moy ne lairay je mie que je ne acomplisse le commandement de mon seigneur et  que je ne mette peine a sa volenté faire, et avecques ce la matiere me plaist.
Et n'entendez pas que je dye qu'elle soit nouvelle, ainçois est de moult grant ancienneté, mais pour ce n'est elle pas de mains de valeur; car jadiz, au temps des preudommes anciens, si comme Abraham, Ysaac, David, Salemon et autres pluseurs, avindrent les faiz et les belles aventures qui bien doivent estre mises en memoire et recordees, car l'en y peut prendre maint bon exemple qui pourroit estre converti a l'onneur du corps et au proufit de l'ame.
Et nequedent n'ay je pas en propos de dire de chascun, car trop entreprendroie grief fais, se je vous vouloye compter comment Adam menga la pomme, ne de Caÿn qui occist son frere Abel, ne comment Noé fist l'arche ne ainsi comme Dieux fist les langaiges pour la grant euvre de Babel destourner, ne de pluseurs autres aventures diverses qui avindrent anciennement ne vous feray je plus mencion, ains vouldray revenir a m'entente et a la matiere pour quoy j'ay ce livre entrepris et commencié a faire.
Verités est que depuis que la cité de Romme fu fondee et que Romulus l'ot compasee et edifiee a l'aide de Romus son frere, l'en n'oÿ onques parler de cité de greigneur dignité ne de plus grant noblesce.
Mais treuve l'en en escript que cil Romulus conquist par force pluseurs royaumes et pluseurs pays et les subzmist a la loy de Romme, si qu'il fu ja telle heure et tel temps que toutes terres rendoient treü a la cité de Romme, si que  l'en l'appeloit le chief de tout le monde et avoit la seignourie du tout.
Mais ainsi comment il advient de toutes autres choses qui vont en admenuisant de jour en jour, est la seignourie de Romme amenuisee et abaissee et a moult perdu de son pouoir et de sa noblesse, nonpourquant a elle encore grant dignité et grant pouoir sur tout le peuple crestien, mais telle seignourie n'a elle pas comme elle avoit au temps Romulus ou Pompee ne au temps des empereurs qui maintenoient les grans guerres et qui conqueroient par leur force et par leur vigueur les terres et les païs, si comme Julius Cesar, Augustus, Constantins et autres pluseurs empereurs qui conqueroient et soubzmettoient les royaumes a eulx.
Tant que Romme ot telz amis et telz gouverneurs, fu elle a honneur et en grant seignourie et en richece et fu amee et prisiee entre les autres.
Il y ot un empereur en ladicte cité qui fu nommé Philippus Augustus, qui tout l'empire aprés la mort de Constantin son pere tint et gouverna.
Au temps de cel empereur fu cueilliee la matiere pour quoy j'ay ce livre entrepris, et le mist en escript un cler qui avoit a nom Martiaux.
Et a cellui temps avoit sept sages a Romme, dont je vous diray les noms.
Le premier ot nom Sother et en seurnom Legifer, qui vault autant a dire que  "portant loy".
Cil Sother devoit bien avoir tel  seurnom, car il le demonstroit par euvre; et vous di que pour mort souffrir il ne soustenist fors que raison.
Li secons sages avoit a nom Marcus et en seurnom Storeus, qui vault autant a dire en rommant que  "garde de droit",  et bien estoit de raison que ses seurnoms fust telz, car il gardoit les drois de chascun a son pouoir.
Li tiers se faisoit nommer Crassus et en seurnom Azilus, qui vault autant comme  "proprement",  car il conseilloit proprement ceulz qui de son conseil le requeroient et ce estoit ses propres mestiers.
Li quart nom des sept sages de Romme estoit Antonius et le seurnom Judex, c'est a dire  "verité regeïssans",  et cilz seurnoms appartient bien a lui ou appartenoit, car pour doubte de nulluy, ne pour amistié ne pour peril en quoy nulz peüst encheoir, il ne se deportast de verité dire.
Li quins sages ot nom Ruthonius et en seurnom Philopater qui vault en rommans comme  "pere d'amour",  et bien fu drois qu'il eüst tel seurnom, car il estoit si doulx et si amiables que onques nul home ne voult faire mettre a mort.
Et li sixtes ot nom Sycero, et li septiesmes Cipio, et avoient cilz deux en seurnom Astraloges, qui vault autretant a dire en rommant comme  "astronomiens",  car ilz savoient d'astronomie quanque on en pouoit savoir par raison, et de ce estoient leur seurnom estrait.
A cel temps que je vous ay compté, ainsi comme Martiaux le raconte, estoit manans dehors les murs de la cité de Romme uns riches homs puissans et de grant vaillance, qui avoit en son demaine granz fiefz et grans possessions, et avoit a nom Famius; et a cestui riche homme commence l'aventure pourquoy j'ay commencié mon compte.
Cilz Famius estoit homs de grant noblesse et assasez de grant richece, et estoit estrait de haute gent et de vaillant, si qu'il estoit homs de grant affaire et cremuz et amez de tout le païs, si que, pour la haultece de lui, il print a femme une damoiselle gentil et de grant lignage, mais je ne vous sçay mie a dire s'elle estoit riche d'avoir, car a cellui temps l'en entendoit plus a honnour, a sens, a bonté et a gentillece, que a richece ne a avoir amasser; mais au temps d'ore il n'est pas ainsi, car nulz ne bee a honneur ne a franchise se petit non, ains tent chascun a richese et a fere tresor.
Bien fu Famius avec sa femme, qui avoit nom Agea, par l'espace de quinze ans, que onques n'en pot enfant avoir, de quoy il estoit moult tristes et moult courouciez, car moult desiroit a avoir fil ou fille de qui il peüst faire son hoir qui aprés lui tenist son grand tenement et sa richece.
Et se Famius en avoit grant angoisse et douleur, encore en avoit sa femme sept tans plus, ne elle n'avoit joye ne repos par nuit ne par jour, ains estoit adés  en oroisons, en depriant Dieu que elle en peüst un avoir, ne nulle autre priere elle ne faisoit a Nostre Seigneur.
En telle angoisse et en tel ennuy que vous avez oÿ fu Famius longuement o sa femme, ne joye ne bien ilz ne pouoient avoir, ne richesse qu'ilz eüssent ne seignorie ne leur pouoit plaire.
Ainsi comme ilz entrerent ou seziesme an, il avint un jour, ainsi que la dame fu retournee du moustier, que elle s'apperçut que elle estoit ençainte, car elle senti l'enfant remouvoir en son ventre; mais ainçois que elle s'en apperceüst, elle ot grant merveille que ce pouoit estre, et en fu si esbaÿe que elle en mua couleur, mais les damoiselles qui estoient entour elle la reconforterent et asseürerent tant que elle sceut certainement que elle estoit ençainte de vif enfant, dont elle ot si grant joye de celle aventure que je ne le vous saroye deviser.
Adonc manda la dame son seigneur et lui compta comment elle avoit enchargié.
Adont ot Famius si grant joye que nulz ne peüst avoir greigneur de lui; et fu transmuee toute leur tristesse et leur ennuy en feste et en lesse, ne l'en ne vous savroit dire ne raconter le jeu ne l'esbatement qui fu fait pour la nouvelle de l'enfant.
Et quant le terme vint que la dame en deüst delivrer selon nature, elle se delivra d'un beau filz.
Et quant Famius ot oÿ  la nouvelle, il ne se pot abstenir ne saouler de joye faire, et fist querir quatre nourrices de grant affaire pour l'enfant garder et maintenir, et avoient les nourrices quanque elles savoient demander ne deviser qui proufitable fust a l'enfant, et tant en faisoit faire le pere que chascun qui le veoit ou savoit l'en tenoit a non sachant et pour fol.
Et quant l'enfant vint en aage qu'il pot estre sanz aletier et qu'il pouoit aler et parler, il n'estoit riens qu'il voulsist faire, fust bien ou mal, que on ne lui souffrist, ne nul n'osoit faire le contraire pour doubte du pere qui tant l'amoit plus que soy mesmes, et lui acoustuma a faire quanqu'il lui plaisoit, et estoient son pere et sa mere si deceüz de lui qu'ilz cuidoient que ce fust bien fait de lui laissier faire a sa volenté et qu'il en deüst tourner a proufit et en plus amender.
Cilz enfes crut moult et amenda en beauté, et moult bien sembloit qu'il fust venu de bon lieu et estrait de haute gent; si estoit grans dommages et pitiez qu'il n'estoit gouvernez, dotrinez et enseignez ainsi qu'il appartenoit a lui; car il estoit beaus enfes et seignouriz, et avoit en nom Berinus.
Or vous diray aucunes de ses premieres enfances qu'il fist en sa venue, qui depuis lui tournerent a ennuy et a dommaige, par quoy tous ceulx qui enfans ont y devroient bien prendre garde et chastïer leurs enfans.
Quant Berinus commença premierement a parler et il fust si fort qu'il pot venir en la sale, se il encontrast aucun chevalier ou sergent qui lui feïst ou deïst aucune chose contre sa volenté, tantost le maudisoit ou il l'appeloit larron ou plus villainement, se il savoit; et s'il tenist verge ou baston, il les ferist voulentiers sanz espargnier, ou qu'il les peüst assener; et quant son pere et sa mere le veoient, si en avoient grant joye et leur sembloit bien fait quanqu'il faisoit, mais moult en desplaisoit aux chevaliers et a l'autre bonne gent a qui il faisoit vilenie ou despit, ja soit ce qu'ilz n'en feïssent nul semblant, car ilz veoient bien que, se ilz s'en plaignoient au pere ou a la mere, pour blasmer ses mauvaises enfances, il s'en courrouceroient durement vers eulx et non mie a l'enfant.
Et pour ce s'en souffroient tous communement et tournoient tout a joie et a deduit; mais toutevoies en haioient il l'enfant.
Grant dommaiges est que Berinus li enfes avoit enchargié si mauvaise coustume par le mauvais chastiement du pere et de la mere.
Et de tant qu'il deüst plus amender et entendre a bien faire, de tant estoit il plus tentez de foloier; et con plus vint avant, de tant se pena il plus de  mal faire.
Et tousjours faisoit de pis en pis, si que il n'avoit grant ne petit a l'ostel son pere qui ne le haïst pour les merveilles qu'il faisoit et pour la mauvaistié dont il s'appensoit.
Tant s'acoustuma Berinus a faire males enfances qu'il n'estoit nulz qui le veïst ou qui en oïst parler qui ne lui donnast maleïcon, si que tout cil qui demouroient ou reparoient a l'ostel l'eschevoient a leur pouoir et se tardoient de venir y.
Et quant il avint que Berinus fu de l'aage qu'il pot aler par la ville pour lui esbatre et deduire, lors fu il mesdisant et plain de mauvaises paroles et disoit villenie aux uns et aux autres, si que par le venin de sa bouche il conquist moult d'ennemis.
Et avec ce il faisoit a pluseurs gens injure, si comme de eulx batre et ferir vilainement, dont aucuns en y avoient qui volentiers s'en vengassent et l'eüssent mis a mort, se ne fust pour cremeur du pere qui moult estoit amez et honnorez de l'empereur, et pour ce ilz s'en deportoient et souffroient a grant meschief.
Et quant il avenoit qu'il en avoit navrez ou  bleciez deux ou troix, et aucun s'en venoit plaindre a son pere, il le appaisoit, comment qu'il en advenist, mais de ce faisoit il que fol, que de riens ne le chastïoit ne blasmoit de ses folies; car quant il le peüst avoir dottriné et enseigné, il ne le voult faire et, quant il voult, il ne pot, car il estoit si endurciz a fole acoustumance que moult y avoit fort au faire laissier.
Et ce voit on avenir souvent que quant une ente est jeune l'en la peut mieulx mener et duire a sa volenté que quand elle est parcreüe, et semblablement est il de l'enfant, car l'en le doit chastïer en son enfance, pour ce que, ce que l'en aprent de jeunesse, l'en le laist moult envis, si comme il apparut par Berinus, qui ne se soutivoit fors a mal faire; et quant il fu d'entendement, si aprint a jouer au hazart, ne autre jeu ne lui plaisoit que le jeu des dez et du tremerel, ce estoit toute sa joye et son deduit, n'a autre chose il n'entendoit ne jour ne nuit; et souvent en laissoit le boire et le menger pour jouer aux dez.
Et plus souvent y perdoit qu'il n'y gaingnoit, si que pluseurs foiz il avenoit qu'il s'en repairoit a l'ostel touz nulz et sanz vestemens, mais a ce n'acontoit il riens, car tant comme Agea sa mere vesqui, il avoit robes, deniers et joyaulx tout a sa volenté et paioit la dame lieement et volentiers, quant on lui demandoit, quanque son filz despendoit  oultrageusement et sanz mettre en honneur ne que besoing en eüst.
Or avint que, quand Berinus fu entré ou seziesme an, Agea sa mere se acoucha ou lit de la mort ou point que elle estoit en sa plus grant seignourie.
Et pour ce est cilz bien folz qui en rienz s'asseüre en ce monde ne qui y a fiance, car qui plus y cuide estre asseür et plus tost est decheüz par Fortune, qui en peu d'eure a bestourné sa roe et mis ce dessoubz deseure, si comme il appert sovent.
Quant Famius, qui en grant richesse et en grant honneur se deduisoit, sot la maladie Agea sa femme, et apperceut le peril de la mort ou elle estoit, si fut moult courroucié et a grant destrece de cuer, et ce fu bien drois, car il l'amoit moult tendrement, com celle qui estoit plaine de tres grant beauté.
Et elle l'amoit aussi comme bonne dame et sage, si qu'il s'estoient moult doulcement maintenuz ensemble, mais de tant avoient il esté malavisé, quant Berinus leur filz, qu'il amoient tant, il n'avoient chastïé ne dotriné, mais lui avoient de tout laissié convenir a sa volenté, ainsi que je vous ay dit au commencement.
Il regarderent pou a ce que le sage Salemon dist, lequel raconte que nourreture sanz dottrine est aussi comme herbe sanz racine et comme terre  sanz labour; et aussi dit le vilain que l'enfant doit cognoistre la verge.
De tout ce ne souvint il a Famius ne a sa femme, car il avoient si grant soulas en la richesse et seignourie, la ou il estoient, que bien leur sembloit que jamais joye ne paix ne leur deüst faillir, mais leur fole esperance fu depuis convertie en tristece, car la dame fu griefment apressee de grief maladie.
Si avint un jour que Famius vint devant lui et lui demanda:  "Doulce suer, comment vous est et comment vous sentez vous"?  La dame respondi moult cassement:  "Sire, je suis moult atainte ne je n'y espere nul respas".
Lors ot Famius telle destresse que a pou que le cuer ne lui fendi, ne pour nul avoir il n'eüst mot sonné du meschief qu'il en ot.
Quant il fu revenuz a lui, si commença a plourer et a demener grant dueil, ne il ne s'en pouoit astenir ne saouler, car moult sentoit prez du cuer la mesaise que sa compaigne souffroit, dont le print Agea a reconforter de tel pouoir comme elle avoit, et lui dist:  "Doulx amis, par amours et pour Dieu, je vous prie que vous prenez cuer et vigueur et vous reconfortez en vous mesmes, si laissiez vostre plourer, car la douleur ne le dueil que vous demenez ne me puet conforter ne aidier aux griefz maulx que je sens, ainçois me griefve durement, et pis me fait la mesaise que je vous voy avoir que la douleur que je sueffre.
Sy vous prye que vous en abstenez vostre cuer au  plus que vous porrez, ou se ce non, vous hasterez ma mort, et nonpourquant sui je bien prez de ma mort et ay moult petit a vivre.
Sy vous vueil prier, chier sires et chier compains, que vous, aprés ma mort, vueilliez penser de Berinus nostre enfant, car il est en grant aventure de ce que nous l'avons laissié ains convenir.
Et maintenant recognois je nostre grant ygnorance, si crain moult que l'ame de moy n'en ait a souffrir, car nous ne lui avons aprins ne bien ne honneur ne chastïé de ses folies qu'il maintient de jour en jour, ne encor ne s'en repent il mie, pourquoy il est moult grant perilz de lui que il ne se recongnoisse.
Et pour ce je vous pry, mon chier et loyal ami, par la compaignie qui a esté entre vous et moy, que vous mettez paine a lui radrecier, car je le vous laiz et si y estes tenuz".
"Dame", dit Famius, "or en soiez du tout a vostre paix, car par la foy que je vous doy, Berinus voz filz n'ara ja sueffrette de riens tant comme je vive; et aprés ma mort je lui laisseray si grant richesse que, tant qu'il vivra, il sera en grant honneur et a grant seigneurie.
--  Ha! sire", dist la dame, "bien croy que vous dittes verité a la volonté que vous avez ores, mais les cuers se müent a la fin.
Et si voy que vous estes riche homme, puissant et de bon aage, si ay grant doubte que, aprés mon decés, vous ne vous  remarïez, car vous trouverez assez de nobles dames et de vaillans damoiselles qui voulentiers vous prendroient pour la richesse de vous.
Et je sui certaine que, quant vous avrez femme prise, vous oublierez l'amour de vostre enfant pour la compaignie de vostre femme et par son ennortement; car elle ne lui vouldra pas souffrir ne gracïer ses faiz ne ses diz, ainçois lui sera marastre et trouvera tant de diverses voyes que elle vous fera par force de paroles enlaidir vostre enfant, et pour l'amistié que vous trouverez en elle et en sa compaignie; si que par ceste achoison pourra estre mes enfes perduz, et si arés par aventure nouviaux enfans de elle, qui mieulx vous plairont, et en telle maniere vous arez en pou d'eure la compaignie de moy oubliee, car l'en dist pieça: " Les mors aux mors, les vis aux vis ".
HÉ! lasse, qu'il souvient maintenant a mon enfant pou de moy, et qu'il se prent pou garde du dommaige qu'il recevra en ma mort"!  Certes, elle disoit verité, car il n'entendoit fors que au jeu des dez, ne riens ne comptoit a ame qui morust.
Quant la dame ot dit a son seigneur ces paroles que vous avez oÿes, si fu moult atainte et lui commença la parole a faillir et appella Famius pres de lui, si lui dist:  "Chiers sires et  chiers compains, le terme est venu que la compaignie de nous deux departira, si vous prye en la fin, de cuer et mains jointes, de tel pouoir que j'ay, que, comment qu'il aviengne de vous remarier ou du laissier, que vous me vueilliez faire tant d'onneur aprez mon decés que pour amour de moy vous aiez pitié de mon filz et du vostre".
Adont ot Famius si grant destresse a son cuer et si orrible dueil mena, que nulz ne le veïst qui n'en eust pitié et qui se peüst tenir de plourer.
Aprés ce ne demoura gueres que la dame ala de vie a trespassement et morut, moult courrouciee de ce que son filz n'estoit a sa mort et qu'elle n'avoit parlé a lui.
Helas! que Berinus congnoissoit malement le grant dommaige qu'il recevroit de la mort de sa mere, qui tant durement l'avoit amé!  Lorsque la dame fu trespassee, un damoisiaux de la cité vint a Berinus, ou il jouoit aux tables, et lui dist moult debonnairement que sa mere estoit morte et que jamais ne parleroit a lui, et qu'il venist parler a son pere qui le mandoit.
Berinus, qui estoit eschauffé au jeu, respondi moult felonnessement et lui dist que tous les deables l'avoient fait messaigier; et jura la mort  et la vie que, se pour l'amour de son pere ne fust, il l'atourneroit tellement que jamais messaige ne porteroit qu'il ne lui en souvenist.
Et aprez l'appella filz de putain, et lui dist:  "Que en puis je, se ma mere est morte? Or sçay je bien que elle ne mengera jamais ne que elle n'a mestier de saingnier, et puis que elle est morte, morte soit; car le cuer ne m'en duelt gaires, et moult seroye ores fol, se je laissoye pour ce mon jeu; et male aventure vous doint Dieux, quant pour ce vous y venistes".
A ce mot passa avant et haulça la paulme et en donna au varlet une grant buffe, et puis lui dist:  "Or t'en va, car tu as le loyer de ton message".
Quant le varlet senti le cop, si fu tous esbaÿs et se mist tantost a la voye, courrouciez et enflez, ne pas n'en osa dire son pensé.
Et Berinus demoura en jeu, si prist les dez par aïr et getta un tel cop qu'il lui en convint perdre le jeu, dont feri un tel cop sur le tabler qu'il sembla qu'il fust tous enragiez, et commença a jurer uns si orribles seremens, que chascuns avoit honte de l'oÿr.
Et encore sont aucuns qui bien en tiennent la maniere.
Quant Berinus ot perdu son jeu, si fu plains d'ire et de courroux, et se demenoit en maniere d'omme dervé et furieux, et plus lui estoit de son jeu qu'il avoit perdu, que de sa mere qui gisoit morte en biere: helas! il congnoissoit  mauvaisement l'amistié qu'il avoit perdue et le meschief qu'il lui estoit a avenir, si comme vous orrez cy aprés.
Et en telle maniere que vous avez oÿ se demena Berinus, et sa mere gisoit en biere, qui a bon droit estoit plouree et regretee de tous ses amis.
Et sur tous les autres, Famius en demena grant dueil, ne il n'estoit nulz qui oïst comment il regretoit Agea sa femme piteusement, en recordant ses bontez, qui ne plourast de pitié.
Trois nuis et deux jours fu le corps de la dame sur terre, et endementiers tout le clergié de la ville y vindrent l'un aprés l'autre pour recommander l'ame.
Et croy qu'il n'y eust homme ne femme de la entour qui n'y venist pour le corps honnourer.
Mais onques pour ce Berinus n'en laissa son fol jeu ne il ne verti ne tourna vers le corps de sa mere, ains s'en revenoit de jeu tart par nuit et l'endemain bien matin s'en raloit au tremerel; ne tant comme sa mere fu sur terre, il ne regarda onques vers elle, ains faisoit tout ainsi comme se riens ne lui en fust, et non estoit il, par quoy tous ceulx qui s'en apparcevoient l'en blasmoient et avoient sur cuer, et villainement l'en diffamoient, ne il n'y avoit petit ne grant qui ne l'en tenist pour oultrageux et pour fol, et pluseurs lui en donnoient grant maleïçon, et mesmement son pere en avoit moult grant vergoigne et moult  avoit le cuer courroucié pour son filz qui ainsi se maintenoit.
Or dit li contes qu'il avint la vespree dont l'en deüst le corps enfouir l'endemain, que Berinus s'en revint a l'ostel tous nuz, et avoit tout perdu.
Si s'en vint Famius a lui et ne se pot abstenir qu'il ne lui blasmast sa folie et son fol maintieng tout secretement, en une chambre ou Berinus estoit entrez, et lui dist:  "Beaux filz, j'ay moult grant honte et moult me touche au cuer de ce que j'oy toute la gent si vilainement parler de vous, car vous estes tous grans, sy deüssiez d'ores en avant estre homme d'entendement et vous adviser des folies que vous avez faictes et avoir grant vergoigne de ce que vous estes si diffamez.
HÉ! mon chier filz, comment pouez vous avoir si vilain cuer ne si mauvais, quant vous savez la mere qui vous porta en tel point comme elle est, et vous avez encore a tourner celle part? Par foy, ce vous vient de mauvaise nature; car, se vous fussiez bons, vous deüssiez son corps honnourer au mains pour l'amistié que elle avoit a vous; vous veez que les estrangiers lui portent honneur et reverence, et vous, qui estes ses filz, n'acontez riens a elle; pour Dieu, beau filz, si  vous prye que pour vostre honneur en faciez vostre devoir a ce derrenier jour".
Berinus, qui pou sentoit en son cuer ce que son pere lui disoit, lui respondi par couverture:  "Sire, je feray vostre conseil moult voulentiers; mais il convient que je soye revestuz et que  j'aye a mengier, et aprés je feray ce que vous vouldriez".
Famius cuida que son filz lui deïst verité, si le feist revestir et rappareillier et lui donner ce qu'il voult avoir.
Mais Berinus ne mist riens a euvre de chose que son pere lui eüst dit, ne a sa mere riens n'acompta, ainçois poursuï son fol usage.
Et Famius, son pere, n'entendoit fors que a deuil faire, et bien voulsist, pour la destresse qu'il sentoit, que la mort le preïst, car avecques le courroux qu'il avoit de sa femme, lui grevoit moult grandement la mauvaise maniere de son filz, qui a nul bien ne a nulle honneur n'entendoit, ains avoit si toute tournee son entencion a mal faire que toutes gens l'en desprisoient, fors ceulx avecques qui il hantoit et frequentoit.
Quant Agea, la femme Famius, ot esté trois jours et deux nuis sur terre, l'en fist au tiers jour son service a grant honneur et a grant solempnité, comme il appartenoit a telle dame; et moult y ot de grant gent pour le corps honnourer.
Et aprés le service, elle fu enterree moult  noblement en un riche sarcueil fait de subtil ouvrage, en l'eglise Saint Jehan de Romme; et furent ces lettres escriptes par dessus la tumbe:    Arrestez vous, qui cy passez,     Lisiez, plaigniez et si pensez:     Je fu ce que vous estes ores,     Serez ce que je sui encores.
Et aprés ce que le corps fu mis en terre, chascun s'en repaira en son hostel, quant ilz orent convoié Famius jusques au sien, qui telle douleur demena que je n'aroie pouoir de deviser.
Et moult simplement se maintint une moult grant piece du temps; et Berinus ses filz poursuivoit tousjours sa fole coustume, ne nul chastiement que on lui feïst ne l'en pouoit retraire.
Or escheï que paroles vindrent a l'empereur que Famius estoit a marïer, tant que l'empereur s'avisa d'une femme qui estoit a marier, laquelle estoit demoiselle et en avoit esté bien, et de laquelle il avoit eü enfans et moult long temps l'avoit amee, mais eslongniez s'en estoit pour la raison de ce qu'il avoit autre femme espousee, si lui avoit Saincte Eglise deffendu la compaignie d'icelle.
Si fist tant pour l'amour de ses enfans que il en avoit, qu'il convint par force ou par amours que Famius prist celle damoiselle a  femme et qu'il l'espousast en Saincte Eglise par le pourchas de l'empereur.
Celle femme, que Famius espousa, estoit appelee Raine et estoit de moult grant beauté et courtoisie et bien enseignie, et, ja soit ce que Famius la prist oultre son gré, le premier mois ne fu pas passé que la nouvelle femme l'ot tel atourné qu'il n'estoit riens qu'il peüst tant amer comme elle, ne il n'estoit riens qui lui peüst plaire, se il ne veoit Raine sa femme, sy que les pluseurs qui en ouoient parler disoient que elle l'avoit ensorcellé.
Et ce n'estoit pas merveille se renommee en estoit, car il estoit si soupris de l'amour d'elle, que tousjours convenoit il qu'il fust en lieu ou il la peüst veoir, et pensoit et soupiroit en la regardant, tout ainsi que s'il ne la peüst avoir a sa volenté, et en perdi le repouser et le boire et le mengier, par quoy il commença moult a empirer du corps et fu telx atournez, pour l'amour qu'il avoit a sa femme, que chascuns en estoit tous esbaÿs, dont telle amour pouoit venir, ne il n'estoit nulz qui onques mais oïst parler de nul homme qui tellement amast sa femme ne de si parfaicte amour.
Quant Raine s'apperçut que elle avoit en telle maniere soupris son seigneur et l'amour de lui atraicte a soy, si commença a monstrer un pou de dangier et a cueillier fierté et orgueil envers lui; et com plus se orguillissoit, tant estoit Famius  plus egre sur elle.
Et encores sont bien aucunes femmes qui assez en tiennent l'usage, que tant plus voient que leurs mariz ou amis sont subgiez a elles, de tant plus s'en tiennent elles fieres et les en prisent trop mains.
Pluseurs examples en pourroit on trouver es fais des anciens, paiens, juifz et chrestiens, et de ceulx qui sont orendroit, dont il n'est ores mestier que plus en die.
Bien avez oÿ en quelle maniere Famius espousa sa femme et en quel point il en estoit pour l'amour d'elle.
Or vous diray que Raine fist, quant elle vit son seigneur atrait a point a sa volenté: elle soutiva art et engin, en toutes les manieres que elle sot et pot, par quoy elle peüst Berinus faire mal de son pere, si que elle le peüst enchacier ou faire mourir.
Or pourra parcevoir Berinus que sa mere est morte, et quelle chose estoit amour de mere, car Famius son pere le commençoit auques a esloignier de s'amour, pour la plaisance et ardeur qu'il avoit a sa nouvelle femme.
Et ce faisoit il par l'ennortement d'icelle, qui a ce faire l'avoit induit et mené par sa malice.
Ha! Dieux, con ce siecle est mauvais et sanz foy, et comme on se doit pou fïer en nulluy, car la vielz amour est de ligier oubliee pour la nouvelle, si comme il apparut bien par Famius, qui tant avoit monstré d'amour a Agea  sa femme; car onques puis qu'il ot Raine espousee, de la mort Agea ne lui souvint ne de chose qu'il lui eüst enconvenancé et promis, a la mort, pour Berinus son filz, ains l'a du tout mis en oubly et failli de ses convenances, car Raine l'avoit tellement ennorté et apointié, que tout son desir et sa pensee estoient converti a faire la volenté de Raine sa femme, et elle n'estudioit a l'autre lez, fors qu'elle se peüst delivrer de son fillastre par honneur, car il n'estoit riens qu'elle haïst autant; et bien le desservoit en partie, car il ne s'atournoit a nul bien faire, ainçois maintenoit tousjours son mauvais usage, ainsi comme il l'avoit acoustumé, et en revenoit souvent tous nuz a l'ostel.
Et Raine, pour couvrir son courage et la haÿne que elle avoit a son fillastre, le revestoit et rechaussoit, et lui monstroit grant semblant de fainte amour, et toutevoies voulsist elle bien avoir mengié le cuer de son ventre.
Et quant elle venoit en point et en lieu, si le blasmoit a son pere et lui ramentevoit et recordoit ses mauvaises enfances.
Dont il avint une nuit que Raine se gisoit delez Famius son mary, qui la tenoit doucement acollee entre ses bras et l'appelloit souvent par moult grant amistié  "doulce suer, doulce amie",  et la baisoit  savoureusement; mais elle, qui entendoit a autre chose que au deduit de son mary acomplir, si tost comme elle vit qu'il fu eschauffé et esmeü sur elle, si se commença a estordre de lui et a faire sa volenté contre lui, et moult fist la courrouciee, et cil se penoit moult d'elle rapaisier, en disant et faisant chose qui plaire lui deüst, comme cil qui trop l'amoit durement.
Mais tout ce n'y valoit rien, ains se efforçoit tant plus de dueil faire et faignoit que elle eüst grant destresse a son cuer.
Si faisoit uns grans souspirs en lui complaignant et disant:  "Hemy! lasse, comme je sui perdue et mal bailliee, quant mon corps fu onques livrez a vous! Par foy, bien est veritez que nul ne puet eschever sa male avanture, quant elle lui doit avenir".
Quant Famius entendi la complainte de sa femme, si fu tous esbaÿs et ot grant merveille qui la mouvoit a ce dire, si lui dit:  "HÉ! tres doulce compaigne, qui vous muet a faire ce dueil? Pour Dieu, apaisiez vous, ou vous m'ocirrez, et si me dites qu'il vous fault, et sachiez que, se c'est chose dont je vous puisse aidier, je vous en aideray a mon pouoir, car je ne pourroie vostre mesaise souffrir en nulle maniere, ne endurer ne le pourroie pour morir.
-- Ha! sire", dist la dame,  "j'ay telle angoisse a mon cuer que s'en fault que je ne muir; car je regarde, se j'ay aucun enfant de vous, il ne avra terre ne heritage, mais avra tout vo filz, qui est de si mauvaise preuve que je en ay grant honte pour vous, et bien sachiez  que, se pour l'onneur de vous et de moy ne fust, je le laissasse aler tout nu.
Cuidiez vous que beau me soit, quant ja par dix foiz ou par douze l'ay racheté, puis un seul mois que je vins en vostre compaignie? Certes nennil; pour quoy je vueil bien que vous sachiez que, par la foy que je vous doy, il ne sera jamais revestus par moy.
Or vous en courrouciez, se vous voulez, car il en despendroit plus en ses tremeriaux que je ne lui en pourroie livrer; et encores s'en revint il orains tous nulz: or attende que je le reveste, et, par ma foy, se ne sera jamais, car c'est tout perdu quanque on lui fait".
Adonc, respondi Famius a sa fame, comme cil qui estoit desirans et tous jaloux de faire sa volenté:  "Sachiez, doulce suer, que je ne m'en courrouceray ja, mais vous prye, tant comme je puis et sçay, que par vous il ne soit jamais revestuz, rachetez ne confortez, car vous en avez bien fait vostre partie bonne, et puis qu'ainsi est qu'il ne se veult recongnoistre a bien faire, je vueil qu'il n'ait nul aide de moy ne de vous, ne qu'il viengne en lieu ou je soye".
Bien avez oÿ comment Raine a pourchacié et ennorté le maltalent entre le pere et le filz.
Celle nuit passa et le jour vint, tant qu'il fu heure que Berinus se voult lever; si commença a huchier que l'en lui apportast draps a vestir, car nulz n'en avoit, et s'escrioit a haulte voix.
Et Famius, son pere, qui n'avoit pas mis en obly ce de quoy sa femme, la marrastre Berinus l'avoit esmeü,  se leva et vint au plus tost qu'il pot en la chambre ou son filz se gisoit, et s'assist devant lui et le chastia en la maniere qui s'ensuit:  "Beaux filz, sachiez que trop me greve et a grevé le fol usage que vous maintenez et avez maintenu.
Sy sachiez certainement que je ne le vous soufferray plus, mais se vous voulez a bien entendre, je vous ameray et porteray honneur, et avrez grandement du mien; se ce non, je vous lairay et eslongneray ne n'avrez jamais rien du mien, ains vous teudray le fief et le tenement que vous devez tenir aprez mon decés, se vous ne laissiez vostre lecherie et vie desordonnee, car il est ores bien temps que vous vous en doiez ores bien retraire, meürer et entendre a sens et a honneur, comme les autres font".
"Qu'est ce, sire", se dit Berinus, "qui vous meut ores a moy chastïer? Estes vous si fol que vous cuidiez que je doye laissier mon jeu et mon esbanoy pour chose que l'en me die? Par foy, ja ne le lairay, car j'aime mieulx le deduit du hasart des dez ou des tables que toute la richesse que vous avez.
Si faites tantost que j'aye a vestir, si m'en laissiez aler jouer".
Quant Famius entendi son filz et apparçu qu'il parceveroit en sa male volenté, si ne fu pas liez, mais lui dist par maltalant:  "Vuide, ribaux, hors de mon hostel, car jamais n'avras aïde de moy,  ne riens a vestir n'en porteras.
-- Comment, sire", se dist Berinus, "me voulés vous donques enchacier? Or voy je bien que c'est par l'ennortement de vostre ribaude de femme que vous cremez et amez comme fol et chetif, car elle vous a toulu le sens et enherbé par son malice, si que chascun s'en moque de vous.
Par foy, moult ay ores grant dueil de vous, quant une telle femme vous a ainsi deceü et tellement affolé et aveuglé que vous n'oserez faire chose qui fust contre sa volenté, et si est femme de telle condicion que nulle personne ne pourroit avoir honneur de elle ne de s'acointance et moult estes empiré de sa compaignie".
Quant Famius oÿ le reprouche de son filz et la villenie qu'il disoit de sa femme, si lui commença tout le sang a fremir et a tressüer d'angoisse, et jura par grant aïr que mal lui estoit de la parole eschappee des dens.
Et lors lui dist qu'il fust tout certain que, se il ne s'en aloit bien tost hors de son hostel, qu'il le feroit mettre en tel lieu dont il n'istroit jamais sains ne hetiez.
Et adont se departi de la chambre Berinus sens plus mot dire, et Berinus demoura dolens, esbaÿs, povres et desconseilliez, et regarda qu'il n'oseroit  leans plus demourer par dessus la deffense que son pere lui avoit faicte; si vesti sa chemise et chaussa ses brayes et s'en parti de la maison son pere, ses tigeux par ses jambes, sans nul autre vestement, et crioit aprés son pere:  "Qu'est ce? sire, n'aray je que vestir? M'en convendra il ainsi aler tout nu"?  Et pour neant crioit aprés lui, car Famius, qui moult estoit courrouciez et eschauffez, avoit le cuer endurci contre son filz et ne lui vouloit mot respondre pour nulle chose qu'il lui sceüst dire, dont il fu moult desconfortez.
Or puet Berinus savoir veritablement, ou point et en l'estat ou il estoit, que sa mere lui estoit faillie, car onques mais il n'ot tel besoing comme il a ores.
Et certes, se elle fust en vie, encore lui eüst elle monstré que vault amour de mere et l'eüst secouru a son besoing.
Et quant il vit que pour chose qu'il sceüst dire ne faire, il n'aroit a vestir, si se parti de l'ostel son pere, honteux et esbaÿs, chaussiez d'uns mauvais souliers et affublez d'un mauvais mantelet court, qui trop mal lui afferoit.
Et quant il fu un pou eslongniez et il apperçut la grant povreté ou il estoit,  lors ot il telle angoisse et tel honte que en grant temps il ne pot mot dire.
Et quant il ot prins cuer et fu revenuz a lui, si s'encommença a aler grant erre vers l'eglise Saint Jehan, ou sa mere estoit enterree, et se print la a complaindre et a dementer en disant:  "Helas! chaitiz, comme j'ay esté fol et non sachant, quant mon mauvais cuer senti si pou la mort de ma bonne mere! Helas! ores a primes congnois je bien l'amour qu'elle avoit a moy et le grant bien que elle me faisoit, mais c'est trop tart, car jamais n'y pourray recouvrer.
HÉ! Agea, ma tres chiere mere, que feray je, que diray et ou iray je, qui sui povre, nuz, tristes et mendiz, familleux et souffraiteux d'amis et de conseil, si comme droiz est, car bien l'ay desservy"?   En telle maniere s'en vint Berinus plourant et dementant au sarcus ou sepulcre la ou Agea sa mere avoit esté enterree; et si tost comme il l' apparçut, sy ot telle angoisse et si grant dueil a son cuer qu'il voulsist bien mourir et s'escria a haute voix:  "Helas! or ay je tout perdu".
Et de si grant courroux et aïr le fist que le cuer l'en dementi et lui failly, si cheï pasmez sur la tumbe de sa mere et fu moult longuement en paumoisons.
Or puet il bien parcevoir que Fortune a grant pouoir, car elle lui a moult tost changié son estat et mué de grant honneur en grant misere.
Et quant il fu revenuz a lui, si se commença moult fort a debatre et ses cheveux a tirer et arrachier, et gettoit grans soupirs en lui blasmant et despitant, et disoit laides paroles et blafames de Dieu son createur, mais assez tost s'en repenti et cria mercy a Dieu en disant:  "Vray roy glorieux, pere de misericorde, sire du ciel et de la terre, je vous prie, comment que j'aye en mal usé ma vie jusques cy, que vous, par vostre grace, me vueilliez secourre et aidier, car je n'atens conseil, confort ne aide fors que de vous tant seulement, car bien voy que j'ay perdu ma chiere mere que la mort m'a toulue, et sy ay perdu mon pere tout vif ne a luy n'oseroye je retourner pour mourir.
Helas! que Fortune m'a fait mau change, qui m'a donné marrastre en lieu de mere"!   Tout en telle maniere que vous avez oÿ se dementoit Berinus.
Or vous diray que Raine sa marrastre fit, quant elle sot que Berinus se fu parti.
Elle s'apensa d'un malice, pour sa mauvaistié et felonnie couvrir, et s'en vint par devers son mary, si lui dist:  "Mon chier seigneur, que vous avez mal fait que vostre fils en avez ainsi chacié hors de vostre hostel! Certes trop m'avez courrouciee, car bien sçay que le blasme en retournera sur moy, et diront les gens que c'est  tout par mon fait et par mon conseil que il s'est departi de vous, si que j'en redoubte trop le diffame; pour quoy je vous prye et requier, si chier que vous m'amez, que vous le faciez revenir et le chastïez par autre maniere qu'il n'a esté ou temps passé, tellement que aucun ne s'en puist aparcevoir, et aussi que je n'en doye estre blasmee".
Lors lui respondi Famius:  "Dame, se mon filz s'en vuelt aler, si s'en voise, et mal ait a qui il en chaut, sanz vous qui m'en parlez.
--  Sire", dist Raine, "je vueil a toutes fins que vous lui faciez ceste bonté pour l'amour de moy.
--  Dame", dist Famius, "je le feray, puis que vous m'en priez si de cuer; et bien sachiez que, se ne fust pour l'amour de vous, que je crains moult a courroucier, il ne fust en cest an rappellez de par moy pour personne qui prier m'en peüst.
-- Sire", se dist la dame, "je vous en rens graces et mercis".
Atant monta Famius a cheval, lui tiers de compaignons, et alerent querir Berinus amont et aval parmi la cité de Rome; si avint par avanture que ilz s'embatirent ou moustier Saint Jehan et la apparçurent Berinus lez la tumbe sa mere, ou il plouroit et se dementoit et maudissoit lui et sa vie et l'eure qu'il avoit esté nez, et sur toutes choses il regretoit souvent Agea sa mere.
Et quant Famius entendi le dueil que son filz faisoit et vit le lieu ou Agea sa femme gisoit, le cuer de son ventre lui enfla et serra d'angoisse et de pitié,  et lui fremi la char et le sanc lui mua, et faisoit uns soupirs bas et syncopez.
Et si tost que Berinus le senti venir, il se leva et s'en voult aler, quant Famius, son pere, le saisi et print par son mantelet et lui dist:  "Beaux filz, ne t'en fui pas, mais parle a moy, car je sui ton pere qui t'ay engendré, et voy bien que tu as ton cuer courroucié et a grant mesaise; sy ay grant pitié de toy".
Et lors lui fist vestir uns draps qu'il avoit fait apporter et lui dist:  "Beaux filz, vous ne devez pas courroucier a moy ne moy fuïr pour ce, se je vous vouloye chastïer et dottriner, car vous devez savoir que ce estoit pour vostre bien.
Pour Dieu, mon chier enfant, apaisiez vous et pensez de bien faire, et je vous aideray et feray quanqu'il vous plaira.
Et se ainsi est qu'il vous plaise a recevoir armes et a estre chevalier, je en seroie moult liez et feroye tant a l'empereur qu'il vous donroit l'ordre de chevalerie, si en seriez plus honnourez et plus prisiez entre toute gent".
Bien entendi Berinus ce que son pere lui disoit et la courtoisie qu'il lui promettoit, si s'apensa un pou et advisa, et en pensant, il lui souvint de sa marrastre, si ot grant doubte et paour que, se il se rembatoit avecques elle, qu'elle ne le meïst a mort par aucun venin ou  atouchement; et bien avoit cause de soy doubter, car il savoit bien de certain qu'il n'estoit rien qu'elle haïst autant comme lui.
Et pour ce il se refraigny un pou de faire la requeste que son pere lui faisoit, et lui respondi en ceste maniere:  "Certes, voirs est, beau pere, que vous m'avez dit que vous me ferez ce qu'il me plaira.
Et je vous prye doncques que vous me donniés cinq nefz chargiees de bon avoir tout a ma volenté, et je vous quitteray a tous jours mais tout l'eritage, fief et toute l'onneur qui me doit venir aprés vous.
Et bien sachiez que je n'ay courage ne pensee que ja a nul jour soye chevalier, ainçois vueil devenir marchant par mer et par terre.
Sy porrez fere heritier de vostre heritage cellui qui mieulx vous plaira".
Quant Famius entendi son filz, si le regarda enmy le vis et moult ot le cuer lié de la convenance qu'il lui requeroit a faire, et toutes voies lui dist il tant:  "Par ma foy, beaux filz, j'ay grant merveille ou vous avez prins tel conseil, qui voulez laissier et guerpir le grant heritaige qui vous doit escheoir de moy.
Sachiez que ce ne feray je pas se je n'en ay conseil d'autruy, sy vous en verrez avecques moy et je m'en conseilleray".
Berinus s'i consenti, et s'en vindrent a l'ostel tout parlant.
Et si tost comme Famius fu descenduz, il s'en ala en la chambre ou Raine sa femme estoit, sy lui compta de mot  a mot, sanz riens laissier, comment Berinus son filz estoit meüz, et tout ce qu'il lui avoit requis, et comment il vouloit estre marchans.
Quant Raine ot oÿ son seigneur, si lui souleva le cuer de joye et se hasta moult de respondre comme celle qui estoit moult desirant de faire son prouffit et dit a Famius:  "Sire, or verray je se vous m'amez, car orendroit pourrez vous faire chose qui me plaira; et bien sachiez que, se je veoye le jour que vous peüssiez donner vostre heritage a qui qu'il vous plairoit, adonques seroye je toute vostre et feroye d'ores en avant quanque vous me vouldriez demander, ne jamais en ma vie ne vous desdiroye".
"Dame", se dist Famius, "or en soiez toute a vostre paix, car je vous affy que dedens soleil couchié sera faite la convenance de ce que mon filz m'a requis, ne jamais il ne tenra plain pié de heritage que j'aye".
Par ce compte pouez vous bien entendre et savoir que dés lors regnoit faulsetté ou monde, quant le pere tendoit a decevoir le filz, et encores n'est pas tous decheüz cils usages, mais est bien en cours, dont ce est grans douleurs et pitiez, se Dieux voulsist et il pleüst a ceulx qui se font du laissier.
Quant Famius ot parlé a sa femme, il s'en parti et s'en revint a son filz, si lui monstra moult grant semblant d'amour et le prist par la main et s'assirent eulx deux sur un tapis et puis  le commença a chastïer faintement pour le decevoir et lui dist:  "Beau filz, laisse ta folie, et entend a bien et a honneur, et fay les euvres que frans homs doit faire, et laisse ton mauvais usage si feraz que sage: que as tu ores a faire de marchander ne de toy entremettre de chose dont tu ne scés? Car, par ma foy, c'est grant ignorance et mauvaise merencolie.
Et toutevoies ne le di je pas pour chose que je vueille en riens aler contre vostre volenté, ains vueil du tout faire a vostre plaisir".
"Sire", dist Berinus, qui n'apparcevoit pas la faulseté de son pere, "je vous en mercye.
Et sachiez bien que l'aler si m'est trop plus agreable que ne seroit le demourer.
Si vous prye que vous faciez que je aye cinq nefs et tant d'avoir comme il en y appartient, et je vous guerpiray toute l'eschoite qui de vous me puet avenir".
Que vous en feroye je long compte? Il avint que Famius mena son filz devant l'empereur et illec guerpi Berinus tout l'eritaige de son pere et y renonça du tout et en yssy hors par devant tous ceulx qui estoient presens et a ce commis et establiz, par telle condicion qu'il devoit avoir les cinq nefs toutes chargees d'avoir.
Quant la besongne fu faicte, il se mistrent au retour, et s'en vint Famius a sa femme, si lui raconta comment Berinus avoit guerpi l'eritage et comment il en avoit prins lettres seellees du seel de l'empereur, lequel en avoit esté moult liez et moult y fu favorables.
Moult fu Raine liee de la nouvelle, comme celle qui ne cuidoit pas veoir l'eure que ce fust fait.
Adonc fist Famius les cinq nefz appareillier et moult noblement chargier d'avoir et de deniers; et quant il ot bien tout fait, il s'en vint a l'empereur et fist tant qu'il l'amena jusques au port, la ou les nefs estoient aprestees, et la ot grant assemblee de bonne gent.
Lors fu Berinus saisiz et mis en possession de ces cinq nefz et de tout l'avoir, par devant touz ceulx qui la estoient, et bien s'en tint a paiez.
Et estoient toutes les nefz bien garnies de bons mariniers et de tout ce qui y appartenoit.
Lors print Berinus congié a son pere et a l'autre bonne gent qui la estoient, et ot au departir maintes lermes plourees.
Et Berinus et toute sa compaignie entrerent en mer et se partirent du port, comme cilz qui orent vent a leur volenté, et singlerent .II.
jours et .II.
nuis, et au tiers jour leva une tempeste en mer et une nue obscure, et tant leur dura que ilz se eslongnerent l'un de l'autre par la force du temps, ne l'un ne savoit que l'autre estoit devenu, et furent si menez que chascun d'eulx cuidoit bien estre asseür de mourir, car l'orage leur dura .III.
jours et .IIII.
nuis, que onques n'y orent clarté ne  lumiere et ne veoient non plus que se il fust mie nuys, et ne savoient quel part ilz aloient.
Au quart jour, a l'ajourner, cheï le vent et la tempeste, dont chascun rendi graces a Nostre Seigneur.
Et Berinus, qui estoit en l'une des nefs, regardoit a destre et a senestre, mais il ne choisi nulle de ses autres nefz; lors fist il monter sur le mast pour regarder se on les pourroit nulle part adviser, ne se ilz pourroient veoir terre aucune part.
Un galiot y avoit, qui moult vistement y rampa, et quant il ot advisé par tout, si descendi et dist a Berinus:  "La mercy Dieu, j'ay veües toutes noz nefz qui viennent toutes d'un front et si ay veü terre, mais je ne sçay comment on l'appelle, car onques nulz de nous ne fu en ces parties, ne je ne sçay quelz gens y habitent; sy gardez, sire, que vous voulez faire.
-- Par foy", dist Berinus, "nous singlerons vers la plus prochaine terre; or soit a l'aventure de Dieu, car par raison nous n'avons garde de guerre: nous sommes marchans, si devons aler partout sauvement".
Quant les mariniers seurent et entendirent la volenté de leur seigneur, si prindrent port et getterent leur ancre, et moult petit orent arresté quant les autres nefz vindrent au port, et ot chascun grant joye quant ilz se virent prez de terre, car moult orent eü a souffrir.
Et Berinus en gracia Nostre Seigneur moult devotement, et dist a ses compaignons:  "Beau seigneur, nous  avons port, la mercy Nostre Seigneur, mais nous ne savons ou nous sommes ne en quel terre.
Et pour ce vous pry je que vous soiez sur vostre garde, et je m'en yray droit a ce chastel que je voy la, pour aprendre et savoir les coustumes du pays".
Tous se assentirent a ce que Berinus ot dit, si lui apporta l'en draps pour vestir, dont il s'assema moult noblement, puis descendi en un batel si vint a terre, et on lui apresta un palefroy sur quoy il monta et chevaucha tant, entre lui et un garçon qu'il mena avec lui a pié, qu'il vindrent en la ville.
Et quant ceulx du chastel ont veü que les nefz estoient venues au rivage, si se muça chascun en son hostel, car tous furent esbaÿ, pour ce que pieça n'y avoient mais veü arriver nefz, car ce estoit une ille hors voye, si n'estoient pas de ce acoustumé.
Berinus entra en la ville et s'en ala de rue en rue, amont et aval, mais ains n'y vit homme ne femme a qui il peüst parler ne demander l'usage du païs, si en fu tous esbaÿs et en ot moult grant merveille, et demanda a son garçon que ce pouoit estre, et il lui respondi qu'il ne savoit.
Lors alerent tant cherchant de rue en rue qu'ils trouverent un mout riche hostel, si comme il pouoit apparoir par dehors, car moult y avoit belles portes et  belle entree et estoient les huys et les portes ouvertes.
Quant Berinus apparçut l'ostel, si descendi de son cheval et entra en la maison, puis entra en la sale, ou il trouva le seigneur de l'ostel, seant sur un riche tappis, qui jouoit a un sien voisin aux tables et aux dez.
Lorsque le bourgois apparçut Berinus, si se leva encontre lui en son estant, car bien lui sembloit qu'il fust homme que l'en deüst honnorer, et bien pensoit qu'il n'estoit pas seigneur de ce païs, ainçois estoit le seigneur des nefs qui la estoient arrivees; si le bienveigna et salua, ainsi qu'il appartient, et lui monstra grant chiere et grant semblant d'amour.
Et puis le fist asseoir delez lui et moult lui presenta son conseil et son aide, se il en avoit besoing, et aussi son hostel, se il lui plaisoit, en lui disant que mout estoit liez de sa venue et que bien s'en apparcevroit.
Berinus ne sot que penser du beau semblant que le bourgois lui faisoit, et bien avoit cause, car l'en voit souvent, quant aucun tant a decevoir ou traïr autre, il le sert de blandices et de doulces paroles et faintes; et aussi faisoit icellui bourgois, car il lui donnoit a entendre que autres foiz l'avoit veü et qu'il estoit son grant ami, mais en la fin sot il bien que ce estoit toute decevance, car les gens de ce païs estoient tuit par nature tricheurs et bareteurs et plains de faulsetté, si comme vous orrez cy aprés.
Et toutevoies  mercya Berinus le bourgois assez de foiz de ce que si liement l'avoit reçu en son hostel.
L'autre bourgois qui la estoit entendi bien la faulsetté que le seignour de l'ostel, par son semblant, faisoit a Berinus, si lui dist:  "Sire, par ma foy, il me semble que vous avez autrefoiz veü ce damoisel, quant si liez estes de sa venue.
-- Voire, sire", se dist l'oste, "par Dieu je l'ay veü cent fois et si est moult de m'amistié".
Lors respondi li voisins:  "Si trouverez pour vostre amour qui grant honneur lui portera.
-- Or lui tenez compaignie", dist le seignour de l'ostel, "et je yray faire mettre son cheval en l'estable.
-- Sire", dist le voisin, "volentiers".
L'oste s'en vint lors au garçon et lui demanda qui son seigneur estoit, et cil lui compta de chief en chief; et l'autre bourgois, qui estoit demourés avec Berinus, le mist a raison et lui demanda dont il estoit et comment il avoit nom et de quelx gens il estoit estraiz:  "Sire", dit-il,  "l'en m'appelle Berinus et fu né a Romme, filz d'un gentilhomme qui avoit nom Famius; or sui devenuz marchant, si ay amenees cinq nefz chargiees d'avoir pour gaigner, si m'a cy temppestes amené.
Or ay grant merveille pour quoy le seigneur de seans fait si grant joye de ma venue et de moy, quant oncques mais ne me vit, a mon cuidier et comme il me semble".
"Par foy", dist le bourgois, qui bien avoit  apparceü la malice de son voisin, "si vous congnoist il bien, se m'est advis, car il demoura grant temps en Romenie, et si croy qu'il y fu nez.
--  En non Dieu", dist Berinus, "se il a hanté en icellui païs, bien puet estre qu'il m'y a veü et bien en moustre le semblant, mais je ne le ravise point".
Aprés ce que ces paroles furent dites, le seigneur qui fist establir le cheval revint amont, qui ja avoit enquis le convine de Berinus; et a l'entrer ens, il parla moult hault et a lie chiere et dist:  "Bien soit venuz Berinus, mon hoste, filz Agea, ma bonne dame, qui moult de bien et d'onneur m'a fait".
Et quant Berinus oÿ sa mere ramentevoir, si lui fremy toute la char, et plus que devant cuida estre asseür que son hoste le congneüst bien.
De pluseurs choses parlerent ensemble, dont il n'est ja mestier que je vous en face mencion, mais tant vous en dy je que l'oste dist a Berinus qu'il avoit grant merveille qui l'avoit fait devenir marchant, qui hoir estoit de si grant heritaige et filz de si riche homme comme estoit Famius.
Et Berinus, qui pas ne apparcevoit qu'il eüst parlé a son garson, lui respondi ce qu'il cuidoit que bon fust et qu'il vouloit aler veoir ses nefz.
Et l'oste lui respondi qu'il n'en estoit encores pas tens, car la mer montoit et estoit trop haute, si y feroit sempres meilleur.
Adonc commenda l'oste a mettre les tables, et on si fist; puis s'assistrent au disner, si mengerent et burent assez et de bon, car l'oste en estoit bien pourveü.
Aprés mengier, l'oste fist apporter eschiquier et eschés moult riches, sy demenda a Berinus se il vouloit jouer, et que bien trouveroit tel joueur qui plus en savoit de lui, si comme il cuidoit.
Berinus respondi a son hoste que voulentiers joueroit, se ne fust ce que aler l'en convenoit a ses nefz:  "Par ma foy", dist le bourgois, "il convient avant jouer, et bien y vendrés a tans, car elles ne sont pas encores entrees ou hable".
Tant fist l'oste par ses inducions que Berinus s'assist au jeu et joua a lui, et tant jouerent que le bourgois qui se faignoit fu mat, ne sçay .II.
foiz ou .III., par quoy Berinus lui dist:  "Si m'aïst Dieux, biaux hostez, je vueil bien que la maistrise de ce jeu en soit a moy, car petit en avez apris, si ne vueil plus a vous jouer, car vous y gasteriez vostre paine".
"Par foy", se dist l'oste, "encores jouerons nous un jeu par telle condicion que nous gaigerons et ferons fermaille que cilz qui sera matez fera toute la voulenté et le creant de l'autre, ou il buvra la sausse mer".
Berinus, qui ne entendoit fors a esbanoy et a courtoisie, et qui bien cuidoit estre seür du jeu, promist la convenance de jouer par la condicion dessus dicte; mais se il eüst esté bien advisez et il eüst contrepensé quel meschief lui en peüst estre avenu, il n'eüst pas emprins le jeu.
Il estoit ja sur l'avesprer quant  cilz derrains jeu fu encommenciez, et le bourgois, qui moult estoit malicieux et du jeu bien apris et endoctrinez, mena si le jeu que Berinus en fu au pïeur.
Or vous diray comment le bourgois avoit ouvré: il avoit mandé sergens en la ville, des plus grans bareteurs qui y estoient, et s'assemblerent entour le jeu; si faisoient grant joye et grant revel de ce que le bourgois en estoit au plus bel du jeu et leur sembloit il bien.
Adont apparçut Berinus qu'il estoit deceüz et baretez, si n'ot lors en lui que courroucier ne que esbaÿr et lui tourna le jeu a ennoy.
Tant dura le jeu qu'il convint les chandelles alumer.
Or vous diray de la gent Berinus, qui avoient grant merveille de leur seigneur qui ne revenoit, ne nulles nouvelles n'en avoient, si ne savoient que penser ne que dire ne quel conseil prendre.
Se les mariniers estoient esbaÿs, sachiez que Berinus n'estoit pas liez de l'autre part, car bien veoit qu'il estoit deceüz et escharniz ne en son jeu n'avoit nul recouvrer.
Tant dura le jeu longuement que les coqs chanterent au jour, et lors dist le bourgois a Berinus  "eschec et mat",  car il avoit perdu senz et toute contenance; lors fu saisi de toutes pars de ceulx qui la estoient et lui dirent  qu'il lui convenoit finer ou pis faire tantost sanz arrester.
Quant Berinus se vit ainsi saisir, si mua couleur et fremy et tressua d'angoisse et leur dist:  "Beau seigneur, que ay je fourfait, qui si villainement me tenez"?  Et il lui respondirent:  "Il convient que vous en venez devant le seneschal et la dira l'en ce que l'en vous demande.
-- Seigneur", dist Berinus, "or laissiez ce ester, car entre mon hoste et moy nous en convendra bien.
-- En non Dieu", dist le bourgois,  "ainsi ne finerez vous pas a moy comme vous cuidiez, ainçois vous en convient venir".
Lors fu Berinus menez par devant le seneschal, voulsist ou non, et la estoit le prevost de la ville, qui avoit a nom Hanibal, et la conta le bourgois la convenance en leur presence, ainsi comme elle fu faicte.
Lors demanda le seneschal a Berinus auquel il se vouloit tenir, ou a faire la convenance et voulenté du bourgois, ou a boire toute la mer sausse.
Berinus, qui ne veoit rien de bien en nulle de ces deux parties, dist qu'il requeroit a avoir terme de respondre jusques a demain; le seneschal dist que voulentiers le feroit, se il avoit seürté de lui:  "Sire", dist Hanibal le prevost, "ses cinq nefz qui sont a ce port en soient pleiges jusques a demain, et je y mettray saisines et gardes pour ce que, s'il n'y venoit, les cinq nefz demourront pour droit faire.
-- Et je l'otroy", se dist le seneschal, qui avoit non Enander, "se il le vuelt avoir ainsi  en convent.
-- Sire", dist Berinus, "tout ainsi le vueil je bien".
Atant s'en tourna Berinus, et Hanibal le prevost avec lui, qui lui dist:  "Par ma foy, sire marchant, bon gré me devez savoir de ce que j'ay plaidié pour vous, et se d'ores en avant voulez ouvrer par mon conseil, vostre besongne sera en bon ploy, et vous diray comment.
Il est verité que demain devez venir a jour, ou, se ce non, j'ay en convent de rendre voz nefz, mais de l'avoir qui est ens il ne fu onques parlé ne je ne l'ay point prins en main; pour quoy, se vous m'en creez, vous ferez tantost vuidier des nefz toute la marchandise et l'avoir qui est dedans, et le metrez en garde par la maniere que je vous diray.
Vecy mon hostel cy devant, ou il y a de toutes manieres de marchandises a grant plenté, plus qu'il n'y a en tout le remenant de la ville, si venrez par la, se il vous plaist, et les regarderez, et quant vous les avrez veües et je aray veües les vostres, nous marchanderons, se je y voy mon preu et vous pouez veoir que vous y puissiez gaigner".
Berinus, qui mout estoit entreprins et esbaÿ, et qui bien cuidoit que Hanibal le conseillast en loyauté, respondi:  "Sire, par ma foy, voulentiers en feray par vostre conseil, mais mout crain que je ne mesface.
-- Nennil, Dieux", se dist Hanibal, "venez vous en seürement".
Lors l'emmena Hanibal en sa maison et lui monstra de pluseurs marchandises qui bien plurent a Berinus.
Adonc vint le garçon Berinus et lui admena son cheval, et Hanibal monta aussi sur un palefroy et s'en  alerent aux nefz; et quant Hanibal vit l'avoir, si lui plut moult et en ot moult grant convoitise.
Et quant les mariniers vindrent a leur seigneur, si lui demanderent ou il avoit si longuement esté, et il leur compta comment il estoit occoisonnez et entreprins, dont chascun fu esbaÿ.
Quant Hanibal ot veü l'avoir, si mist Berinus a raison et lui dist:  "Beau sire, je marchanderay volentiers a vous, se vous voulés, pour vostre paix et delivrance, en telle maniere que vous me laisserez tout cest avoir, et je vous feray cinq nefz emplir de tout le meilleur que vous sarez choisir en mon hostel qui sera ligement vostres, sanz nul empeschement.
Or vous en conseilliez tantost et m'en dites vostre volenté, car je le faiz pour vostre delivrance".
Berinus s'en conseilla a sa gent, qui moult lui louerent le marchié pour l'empeschement ou il estoit, car ilz n'apparcevoient pas la decevance de Hanibal, ainçois cuidoient qu'il fust preudomme et loyal.
Lors vint Berinus a Hanibal le prevost et lui creanta le marchié ainsi comme vous avez oÿ.
Celle convenance faicte et fiancee, il s'en vint a l'ostel du prevost qui avoit faicte la plus grant tricherie dont nulz oïst onques mais parler, car endementieres qu'ilz alerent veoir les nefz, il avoit tout fait oster et vuidier quanques il avoit dedens sa maison, si que, quant Berinus y vint pour choisir et prendre de la marchandise ce qu'il lui plairoit, il n'y trouva riens fors que les parois.
Quant Berinus vit ceste aventure, si sot bien qu'il estoit deceüz et conchïez; lors ot tel dueil qu'a pou qu'il n'enraga tout vif.
Adont s'en ala grant aleüre vers ses nefz pour debatre que riens n'en fust osté, mais pour neant s'en entremist, car Hanibal y avoit ja bien mis deux cens hommes qui l'avoir deschargoient par grant vigour, ne riens n'en vouldrent laissier pour sa deffence.
Et le prevost mesmes vint a lui et lui dist:  "Beau sire, alez vous en d'icy, car vous n'y avez que faire ne nul droit vous n'y avez, ainçois vous en estes dessaisiz et vous diray comment.
Vous savez bien que vous avez donné les cinq nefz en gaiges pour revenir a jour, et que de l'avoir vous avez marchandé a moy, si ay grant merveille que vous pensez et de quelle maniere vous estes que voz convenances ne voulez tenir.
Or voulez et or ne vous plaist pas: ce n'est pas la coustume de mon païs; et se vous cuidiez que je vous face tort ne desraison, si le monstrez au seneschal".
Berinus ne sot adonques que dire ne que faire; toutevoyes en vindrent il devant le seneschal et compta chascun sa besongne.
Le jour fu mis au lendemain avec l'autre querelle, et sur ce il s'en partirent.
La nouvelle ala par toute la ville comment Berinus estoit guillez, si s'en esmurent pluseurs et se soubtilloient comment il pourroient partir a son avoir.
Sy avint, ainsi comme Berinus s'en raloit vers ses nefz entre lui et son garçon, il encontra  un aveugle que l'en menoit; il lui fut dit que ce estoit le marchant des nefz; lors aert tantost Berinus et lui dist que point ne lui eschapperoit, si aroit avant eü raison de lui, se justice ne lui faloit.
Berinus se cuida delivrer de lui, mais, voulsist ou non, l'aveugle l'emmena, par l'aide de la gent qui y seurvindrent, par devant le seneschal, et la se plaigny de Berinus, et dist devant tous qu'il lui avoit mauvaisement ses yeulx crevez et emblez; pour quoy il requeroit au juge que il lui en feïst droit et raison.
Berinus dit qu'il n'avoit pas son conseil avecques lui, si requeroit jour jusques au lendemain; le seneschal lui ottroya, et tantost Berinus s'en parti.
Et ainsi qu'il devoit yssir de la porte et qu'il estoit montez sur son cheval, il encontra une femme qui avoit un enfant en son bras, qui vint courant a l'encontre de lui et le prist par le frain et jura Dieu que il ne lui eschaperoit.
Et puis lui dist que mont avoit fait grant vilenie et grant mauvaistié de ce que si mauvaisement l'avoit laissie si longuement; en ce point voulsist bien Berinus estre mort, et ot tel maltalant et tel despit que a pou que le cuer ne lui crevoit, ne il ne savoit que dire ne que faire.
Et la femme, voulsist ou non, le ramena devant le seneschal et lui dist:  "Sire, oiez moy, s'il vous plaist.
Je vous dy que veez cy mon mary qui, grant temps a, m'a espousee et duquel je me sui pluseurs foiz plainte a vous;  car il a plus de trois ans qu'il se parti d'avec moy et de cest enfant que je tien, lequel j'ay soustenu et nourry a moult grant peine.
Il me laissa ençainte ne onques puis je n'ous aide ne confort de lui.
Sy vous prie, pour Dieu, sire, que vous m'en faciez droit, car je sui preste du prouver que je dy voir.
-- Beaux amis", dist le seneschal a Berinus, "vous avez bien oÿ ce que ceste femme a dit, or me dittes vostre volenté.
--  Sire", dist Berinus, "je ne vous sçay que dire, fors tant que je vous requier jour de conseil jusques a demain, si en respondray avec mes autres plais".
Et le seneschal lui donna jour jusques au lendemain.
Atant s'en parti Berinus, courrouciez et esbaÿ; si ne fu mie de merveilles, car il avoit esperance de perdre corps et chatel.
Quant il fu yssuz de la porte, si mist son garçon a raison et lui dist:  "Par foy, bien fui conchïez et engigniez, quant en ce païs m'embati, si croy que ce soit par le pechié que je fis de ma mere.
Ha! Vierge Marie, que pourray je fere ne a qui me pourray je conseillier, par quoy je soye delivrez de ces trompeurs et bareteurs, sauve mon honneur? Car je ne puis rien dire ne faire, que je n'en soye occoisonnez.
Encores fais je grant folie, si comme je croy, qui a cheval vois par my la ville".
Lors descendi Berinus et bailla son cheval a son garçon et lui commenda qu'il le  menast a sa gent qui estoient es nefz touz esbaïz, et si fist.
Et Berinus demoura tout seul, lui dementant et de triste cuer, car il ne savoit mettre conseil en lui ne quel tour tourner ne en quel part aler, afin qu'il se peüst eschapper et delivrer des tricheurs.
Desormais qui vouldra escouter et entendre pourra oïr les merveilleuses aventures qui avindrent a Berinus, et comment Fortune le menoit.
Il ala tant parmy la ville tous seulx a pié, pensant comment il se pourroit maintenir, que il s'embati ou marchié, et par ennuy s'assist sur un estal, si print Dieu a reclamer dedens son cuer et dist:  "Sire Dieux tout puissant, qui estes refuge aux besongneux et misericors aux pecheurs, je me commans en vostre glorieuse garde et vous prie que vous aiez pitié de moy, par quoy je me puisse delivrer de ces ennemis qui me veulent le mien toulir et oster par leur grant tricherie.
Ha! Mort despite et oultrageuse, que je te doy bien haïr, quant tu ma mere me tolis, car par toy sui je en ceste angoisse et en cest peril".
Ainsi que Berinus se dementoit et estoit en celle destresse, uns escachiers la seurvint, qui avoit nom Martains, et parçut bien a sa contenance et a ses griefs soupirs qu'il avoit grant griefté et grant tristece au cuer.
Ce contrait vint a Berinus et le salua moult hautement et lui dist:  "Cilz sires qui hault siet et loing voit, et qui congnoist les cuers de tous, il vous ottroit joye et santé, car mestier en avez, si comme je voy.
Or me dy, doulx amys, ta besongne, et qui t'a mis en tel destrece; et je t'asseür qu'il t'en sera du mieulx, car j'ay maint homme conforté et adrecié par mon conseil".
Lors respondi Berinus:  "Certes, sire, j'ay trouvé tant de faulsetté en ce païs que je ne me sçay en qui fier.
-- Amis", dist l'escachier,  "dites moy sanz doubter tout vostre estat, et je vous conseilleray en bonne foy; car je sçay grant partie de vostre besongne et comment l'on vous vuelt decevoir en ceste ville".
Quant Berinus entendi Martain l'escachier, si lui descouvri son courage et lui pria qu'il le conseillast et il le deserviroit volentiers:  "Beaux amis", dist Martains,  "or ne vous esmaiez, mais aiez fiance en Dieu et, se Dieux plaist, vous vaincrés vos adversaires par vostre bon droit, se vous me voulez croire selon raison.
Premierement je vous loe que vous aliez  parler au seneschal et lui promettez et donnez du vostre, car il fait bon perdre, pour pis eschever, et mieulx vault donner partie du vostre pour sauver le remenant, que tout perdre sanz ce que vous en aiez gré".
Il sembloit bien a Berinus que Martain le conseilloit bien et en bonne foy, si dist:  "Sire, je feray ce que vous me conseillerés.
-- Et je vous conseilleray", dist Martain,  "a mon pouoir, et vous diray que vous ferez: vous donrez cinq mars d'argent, et je vous bailleray le plus bel coustel et le plus riche que onques fu fait, et pour la richece et bonté de lui a il esté convoitié de moult grant gent, et le seneschal mesmes de ceste ville le m'a par pluseurs foiz demandé; mais je ne le vous onques donner; si le presenterez au seneschal et, aveques ce, lui donrez dix mars d'or en telle maniere que il vous ait convent de aidier, et il vous soustendra et aidera pour ce plus voulentiers, se le present ferons entre vous et moy".
Berinus fist ce que Martains lui conseilla et moult l'en mercia, et puis se sont mis a voye pour aler au seneschal, et Martains confortoit Berinus qui y avoit grant fiance.
Mais  il estoit deceüz et traïz, car cil Martains estoit le plus faulx et le plus desloyal qui fust en tout le païs, si comme vous orrez.
Tant ont alé qu'il vindrent par devant le seneschal et, ainçois que Berinus pot mot dire, Martain le traïteur salua le seneschal, et puis lui dist:  "Sire, pour Dieu, aiez pitié de moy; vous avez bien oÿ dire comment Melan, mon pere, s'en ala l'autre an par mer vers la cité de Romme atout cinq dromons chargiez d'avoir, ne onques puis il ne retourna, ne l'en ne scet qu'il est devenu".
Quant Berinus entendi Martain qui parloit d'autre besongne, si commença a fremir et a müer coulour et aperçut qu'il estoit traÿs; si fu moult dolens et se voult mettre au retour, mais Martains le saisi en disant:  "Maistre, vous n'irez avant, si aray avant eü raison de vous, comme de tel que vous estes.
-- Seneschal", dist Martains, "or m'escoutez: bien a cinq ans que j'ay quis mon pere en divers païs, mais onques ne trouvay qui m'en sceüst dire nouvelles ne de son avoir aussi; or ay trouvé, Dieu mercy, cellui qui l'a murdry, c'est cil damoisiaux qui est cy, et le sçay par ce qu'il a le coutel sur lui, que mon pere emporta; si vous prye que vous le veez car vous l'avez autreffoiz veü, et encores vit cil qui le forga, sur qui je m'en mettray".
Lors se mist avant le seneschal, et trouva  le coutel sur Berinus, et lui dist:  "Par foy, ceste besongne n'est pas belle pour vous, se bon garant n'en pouez trouver, ains convendra que vous rendiés a Martain son avoir.
Et pour ce que je vueil que vous ne vous puissiez plaindre de moy, je vous donne jour de cy au lendemain pour respondre sur ce avecques voz autres quereles".
Atant issy Berinus de la maison au seneschal, destrois et pensis et en grant esmay de avoir conseil, et s'en ala tout dementant:  "Las! chetif! que j'ay bien desservi le meschief et la douleur que j'ay, quant onques mais mes cuers ne voult entendre a bien faire, et ay laissié folement mon païs et guerpi mon grant heritaige pour avoir honte et ennuy! si est bien raison que je l'aye, puis que je l'ay chacié et quis.
Helas! je deüsse ore estre a Romme avec mes amis et mon pere, et estre a grant honneur et a grant seigneurie, et moy deduire de chiens et oyseaux, et esbanoier avec la chevalerie, et j'ay tout laissié pour dures aventures querre et pour moy merler de ce dont riens ne savoie; si ay fait comme le paient qui bouta le feu en sa maison pour oster les mouches, car j'ay toute m'onneur getté pour oster un pou de merencolie que je avoye.
Si ne prins pas garde a ce que Salomon dit, que mal se venge qui croit son dueil.
Helas! que feront my homme que j'ay admenez?  Je les ay bien deceüz et traïz, car ilz seront povre et chetif pour l'amour de moy, et si n'y ont coulpe, mais j'ay bien desservi le mal et honte que j'en ay".
Tout ainsi que Berinus s'en aloit complaignant et dementant, il encontra en une ruelle, sur l'eure de soleil rescoussant, un homme qui sembloit contrais, qui venoit vers lui a grant exploit sur deux escames.
Quant Berinus le senti venir envers lui, si ot grant paour et ot grant doubte que ce ne fust aucuns homs qui le voulsist encombrer, si se destourna de l'autre part tout bellement, mais cil sailli a l'encontre de lui atout ses escamiaux et le tint si court qu'il ne pot passer la ruelle; dont ot Berinus tel maltalent qu'il ne pot mot dire, ains tressua tout d'angoisse.
Et quant cil le vit arrester, si lui dist:  "Maistre, pour neant vous fuiez, car, vueilliez ou non, vous me rendrez raison de tout ce que je vous demanderay; car bien sachiez que, ainçois que vous m'eschappez, vous n'arez talent de jouer.
-- Doulx amis", se dist Berinus, "je vous prie, pour l'amour de Dieu, que vous aiez pitié de moy, car trop durement sui empeschié, si me laissiez ester, si ferez courtoisie et je vous ay en convent loyaument que demain, quant je avray plaidié, se rien m'est remés de chose que j'aye, je mettray tout en vostre main et feray vostre volenté".
Ainsi que Berinus parloit, cil s'aprocha de lui et le prist par le mantel, dont voulsist il bien estre delivre et eüst le mantel perdu, si avisa d'oster l'atache de  son col, puis laissa son mantel aler et s'en fouy a grant aleüre et n'arresta point, si vint aux nefz au plus tost qu'il pot.
Quant cil qui avoit nom Gieffroy vit que Berinus lui fu eschappez et qu'il s'en fouy pour la paour de lui, si en ot grant pitié et dist a soy mesmes:  "Par foy, moult sera grant dommage se cil bacheliers, que je voy si entreprins sanz raison, n'a confort et aide, et se il pert le sien par defaut de conseil.
Ainsi m'aït Dieux que je lui aideray, se je puis".
Dont se mist aprés lui de grant volenté et de tel aïr que pluseurs foiz chaï en la boe.
Tant ala Gieffroy aprés Berinus qu'il le rataint devant ses nefz, si le prist par son blyaut, puis lui dist:  "Certes, doulx amis; vous n'estes mie sagies qui m'eschevez, ains avez grant tort; car sur l'ame de moy, je ne vous sui fors que pour vostre grant avantage, et vouldroie, se m'aït Dieux, que tous ceulx qui vous font desraison eüssent meschance et ennuy.
Et tout asseür soiez de moy, car je ne vous vueil nul mal faire ne dire, et ainsi je le creante a Dieu et a vous.
Et se vous vous doubtez de moy, si appellez voz gens et les faites venir cy avecques vous".
Adoncques fu Berinus un petit rasseürez, si s'assist encoste Gieffroy, puis lui pria a mains jointes qu'il eüst pitié et mercy de lui et qu'il le conseillast en bonne maniere, car mestier il en avoit.
Gieffroy lui respondi et lui dist:  "Beaux doulx amis, se ainsi estoit que  je feïsse tant par mon engin et par mon conseil que tu eüsses la seignourie sur eulx qui t'emplaident par leur barat, et de chascun autant ou plus qu'ilz cuident avoir de toy, quel loyer m'en donroies tu et quel guerredon?   -- Se m'aït Dieux", dist Berinus, "il n'est riens que vous sceüssiez demander que je ne feisse pour vous a mon pouoir, ne ja ne vous plaindrés de moy, se je y truis verité.
-- Et je me mettray en ta mesnie par maniere que, se je t'aide, tu feras pour moy et, se de noiant te sui contraire, je vueil que tu m'ocies".
Bien fu advis a Berinus que Gieffroy estoit homs de bonne condicion, et que bien se pourroit fïer en lui, si lui demanda son nom, et cil dist:  "Mon ami, j'ay nom Gieffroy, et ne fu mie nez en ce païs, et si ay esté moult riches homs, mais tout me fut toulu par barat et par faulsetté, ainsi comme l'en vuelt faire de toy.
Et nonpourquant, Dieu mercy, ay je puis veü telle heure que, se tendre voulsisse a honneur et a richesse terrienne, que assez en peüsse avoir; mais, Dieu grace, je n'en ay talent.
Et si te dy que pour le sens que j'ay eü et pour ce que souffrir ne vouloye la bourderie ne la faulseté des gens de cy aval, je eüsse perdu la vie, se je ne me fusse faiz contraiz, et a bien .VII.
ans ou plus que je premier le contrefiz.
Or ay je tant fait, se tu vueil, que je te sauveray et delivreray ton avoir, que tant ne quant n'en perdras et aras de  chascun autant, se tu vueil, que de toy cuidoient avoir ou plus, se ilz en püent finer; mais bien sachiez que tres grant sens convendra a faire ce que je dy".
Quant Berinus oÿ Gieffroy ainsi parler, moult grant joye eüst a son cuer, se parfaitement s'eüst osé fïer en lui, mais encores se cremoit il pour les grans merveilles qu'il disoit et pour le malice de ceulx a qui il avoit eü a faire.
Si estoit en grant balance ou du croire ou de l'eschever, et nonpourquant lui traioit plus le cuer a la loyauté Gieffroy que au malice.
Et pour estre plus asseür de lui, Berinus l'emmena dedens ses nefz avecques sa gent.
Et pour ytant, que je vous avoye devant dit que Hanibal lui avoit deffendu l'aler et que l'avoir il faisoit deschargier, je vous dy que le seneschal lui avoit fait commandement que Berinus y eüst l'aler et le venir et que rien n'ostast de l'avoir, jusques a tant que jugemens seroit oïz, mais il vouloit qu'il en fust bien seür, si que Hanibal y avoit mis .IIe.
hommes en saisine pour garder les nefz bien et seürement.
Or avint que Berinus, quant il ot mené Gieffroy en une de ses nefs, il s'assistrent l'un delez l'autre, et puis dist Berinus:  "Se m'aït Dieux, sire Gieffroy, je ne lairay mie que je ne vous die mon pensé.
Veritez est que je sui moult entreprins et sanz raison, pour quoy je vous jure sur l'ame de moy que, s'il estoit nulz en qui je m'osasse fïer et qui tant fust sagies  qu'il me peüst delivrer de l'empeschement ou je sui, je devendroie ses hommes liges a tousjours, et vouldroye qu'il fust sire de quanque j'ay".
"Beaulz amis", se dit Gieffroy, "je ne vous demande pas tant, mais se tu me vuelx avoir en convenant sur ta loyauté que tu me menras a Romme, quant tu yras, et que, se tu n'y vas prouchain, que tu m'y feras mener, je t'aprendray si a plaidier que tuit cil a qui tu as a faire seront convaincu et maté, et avras tant du leur comme il te plaira; et se je te faulx de convenance, j'ottry que tu me faces mettre a mort et autresi je le fiance".
Berinus respondi:  "Beau sire, je me conseilleray a ma gent".
Il les traï a une part et leur dist:  "Beaulx seigneurs, que vous semble de cest homme qui cy est"?  Chascuns en fu tous esbaÿs, ne ilz n'en sceurent que dire, ne nul conseil Berinus n'en pouoit avoir, car ce leur sembloit toute truffe de ce que Gieffroy leur disoit et faisoit entendent; car il ne sembloit mie homme de telle condicion comme il se faisoit.
Quant Berinus vit qu'il ne pouoit avoir conseil de ses gens, il s'aïra et dist:  "Ha! Dieu, comme je sui meschant et entrepris, quant je ne truis ou me conseillier"!  Dont prist cuer en lui mesmes, et s'en vint vers Gieffroy, si lui cria mercy devotement en plourant et lui dist:  "Je vous requier, chiers sires, pour Dieu nommeement, que vous m'aidiés et conseilliés, se vous savez, et je le desserviray du tout a vostre volenté".
Quant Gieffroy vit Berinus plourer, si lui atenria le cuer et en eut grant pitié et dist:  "HÉmy! Dieu, comme je feroye grant desloyauté et oultrageux pechié, se a ce besoing je te failloye! Je prie Dieu qu'il me puist faillir, se je, pour paine ne pour ennuy qui me puist escheoir, je te faille et que je ne face mon pouoir de toy despeschier et delivrer.
-- Ha! sire", dist Berinus,  "or m'avez vous esmaié, car vous m'aviez ores du tout asseüré de ma delivrance.
Or me dites se vous pouez.
-- Tais toy", se dist Gieffroy, "et si n'en sonne plus nul mot, car ce seroit folie.
Vueils tu donques que je n'en face plus que mon pouoir? car je ne pourroye, ne plus que mon pouoir tu ne me puez mie demander, car aultre pouoir n'a neant.
Si laisse ton dueil et ne t'esmaye, car tu avras bon aide, se Dieu plaist et je puis.
Et a plus grant seürté je vueil que nous beisons l'un l'autre en non de foy et d'amour".
Dist Berinus:  "Et je l'ottroy et met moy et m'onnour du tout en vostre garde et en vostre main".
Dont s'entrebaisierent en nom de foy.
Et quant ilz se furent entrebaisiez, Gieffroy se leva en son estant et dist:  "Beau seigneur, or me regardez, car je sui sains et haitiez ne je ne sui mehaigniez ne de piez ne de mains, ne onques ne fu, mais ainsi l'ay je contrefait pour eschever peril de mort, ainsi que je vous ay dit autreffoiz; et pour ce vouldray je vuidier ce païs et que vous me faciez mener a Romme, ainsi comme vous le m'avez en couvent, quant vostre  besongne sera faicte et despeschee.
Et ne vous esmaiez ne ne soiez en dangier de nully, car je vous delivreray a l'aide de Dieu.
Mais or me contez, se vous savez, comment les paroles sont alees de vous et de ceulx a qui vous avez a faire, par quoy je soye mieulx infourmé de voz besongnes; car nous avons a faire a moult male gent, qui maint preudomme ont mis a douleur et a tourment, et toute leur entente si est a gens conchïer et rober.
Et si a un usage en ce païs, par quoy il vous va trop pis que vous ne cuidiez, que quiconques fait demande a autruy et il a tesmoignage, soit bon ou mauvaiz, on ne puet dire a l'encontre, ains a jugement pour lui, et je sçay bien qu'il y a tant de faulse gent en ce païs que grant peine en avrons; si fait trop mauvais avoir a faire contre tel gent, qui s'en peut passer autrement".
Adont fu Berinus desconfortez et getta un grant soupir en disant:  "Ami sire, que ferons donc?   -- N'aiez paour", se dist Gieffroy, "car je sçay bien que Dieux nous aidera.
Et si a une autre chose qui moult leur nuist et empesche, car je vous dy que le sire de ce païs leur a enjoint et deffendu que tort ne facent a nul homme et que, se ilz sont prins a mensonge et il le scet, que tantost il les fera mettre a mort sanz prendre nulle raençon; si qu'il avient, quant li uns dit aucune chose, il crïent ensemble tuit a une voix que ce est verité que il a dit.
Et pour ce fait il  que fol qui a droit ne a tort plaide vers eulx, qui s'en pourroit garder, car trop sont mauvais et felon.
Si convendra soutivement aler vers eulx et adviser comment nous en pourrons eschapper sauvement, et j'ay bien foy que nous en venrons au dessus du tout.
-- Sire", dist Berinus, "Dieux le vous ottroit et vous doint sens et engin de moy deffendre selon le droit que j'ay.
Sire, vous m'avez requis que je vous die de mot a mot pourquoy j'ay ainsi esté entreprins, mais je vous jure sur l'ame de moy que je ne savoye.
Et croy en verité qu'il n'est homs vivant au jour d'ui, tant soit sages, et il fust emplaidiez en la maniere que je sui, que point le sceüst raconter et qu'il n'eüst perdu memoire et entendement.
Si n'aiez pas merveille se je ne vous en sçay rien dire, car j'ay eü si grant dueil de ce que j'en estoie assailiz sanz deserte, que je ne pouoie entendre a riens que on me dist, ains estoie tous tresalez de grant ire et de maltalent".
"Certes, amis", ce dit Gieffroy, "je ne sçay comment tu es emplaidiez; trop mains je t'en pourray aidier et pour tant que tu ne le me scés recorder, je te diray que tu feras, car, puis que je t'ay en convent a aidier, je t'aideray songneusement.
Je te dy que le sire de ce païs et de ceste cité est un viel homme et ancien, et a nom Ysopes, et bien a .LX.
ans passez que par viellesse ne voit goute.
Et nonpourquant a il si bien maintenu et gouverné en paix sa terre et son païs que onques n'ot voisin qui lui feïst denree de tort, et tout par son sens et engin.
Il scet pluseurs  langaiges, si comme latin, grec, caldieu et ebreu et pluseurs autres, et ne fu mie né en ce païs, ains est Danois, et fu nourriz et gardez en la terre de Grece, puis vint en ce païs cil Ysopes assez povrement a harnoiz.
Et adont estoit roy de ceste terre un moult sages homs aisiez de grant richesse; Ysopes s'acointa de lui et si bien ouvra devers le roy que sa fille lui donna a femme, et le fist hoir et heritier de tout son royaume, et fu roy aprés son decés, et bien a ja le royaume maintenu .VIIxx.
ans ou plus.
Et si ot il moult de contraires en sa venue de ceulx du royaume qui lui vouldrent toulir et oster son royaume, mais par son sens et par sa bonté il en vint du tout au desseure, siques encores il tient le royaume bien en paix, et est cremeuz et redoubtez et sera tant comme il vivra.
Or vous di je, doulx amis, que cil Ysopes a d'usage qu'il vuet savoir tous les plaidiers, ainçois que l'en voise en jugement, par quoy je sui certain que tuit cil a qui vous avez a faire venront encor enuit sanz faille parler a lui, et lui comptera chascun l'occasion de son plait, mais bien sachiez qu'il ne lui feront mie a entendre qu'il aient desraison en leurs causes maintenir, ains diront qu'il y ont bon droit, et bien vous dy que, se il savoit qu'ilz menteïssent, ilz ne seroient respité, pour autant d'or que je sui grant, qu'il ne fussent mis a mort.
Et quant il est ainsi, doulx amis Berinus, que tu n'as mie entendu ne retenu des encoulpemens que l'en  t'a huy faiz ne les mos pour quoy tu es encoulpé, je te lo en bonne foy que tu voises orendroit au lieu ou tu m'encontras huy matin, bien hastivement, et quant tu venras yllec, tu trouveras a senestre une estroite ruelle qui te menra tout droit vers le chastel ou li sires est".
"Quant tu venras aux murs de la tour et tu avras trouvé la porte, tu n'enterras pas dedens, ains ten yras tout aval a destre, costoiant les murs de si atant que tu avras trouvé une fenestre qui sera ou mur.
Et lorsque tu l'avras passee, tu trouveras une porte couleïsse, si sui tant que tu la puisses trouver et entrer par dedens; et quant tu y seraz entrez tu verras la plus belle sale et le plus beau danjon qui onques fu veüz, ne la sale au roy Matussale ne le palais au roy Ottran, de quoy il fu grant parole, ne furent fors granges a blé au regart de cestui, et a en ceste sale plus de richesse qu'il n'ot au tresor Ottovien.
Li pillier en sont de crystal et tuit li mur de marbre bis joint a fin or moulu.
Et es capitaulx de ceste sale a toutes manieres de pierres precieuses qui moult sont de grant dignité.
A ceste sale t'en convient aler, puis passeras oultre, et gardes que tu n'y arrestes trop, car bien t'en pourroit mescheoir; ains passe vistement oultre jusques a un huis ou tu trouveras un ours, puis entre en cel huis et n'aies nulle doubte d'icellui ours, car il ne te fera  nul mal.
Et se de rien t'espouente, si le souffle et il s'en fuira, mais souffle bas, car d'autre part sont deux fiers liepars qui ne heent riens tant comme souffler et ceulx qui souflent; pour quoy, s'il t'ouent souffler par aucune aventure, il te courront sus par tres grant aïr, et lors t'avront tost devouré: si te guette de hault souffler.
Et quant tu avras en ce huis entré et passé, si enterraz en un preel bel et plaisant et raempli de tous bons fruis et de toutes bonnes odours, si qu'il n'est nulz qui soit en ce lieu a qui il ne soit advis qu'il soit en Paradis terrestre.
Et vous dy que Tholomeus, li sages astronomiens, Vetanahez et Dandor, qui furent maistre de faire la tour ou li avoir Octevien fu enserrez, en laquelle tour nulz ne savoit entrer, cilz trois maistres que je vous dy fonderent et edifierent ce riche prael en la maniere que je vous deviseray.
Et pour ce je le vous dy et vueil dire que, quant vous venrez la, que vous ne soiez mie esbaÿ des merveilles que vous y trouverés et verrés".
"Cil preaulx est tousjours vert et floury de toutes manieres de fleurs, qui rendent si plaisant odeur qu'il n'est nulz, tant soit soutilz ne advisez, qui celle oudour sentist, que tout ne si entroubliast.
Et pour la plaisant melodie de ce lieu, il n'a ou monde maniere d'oisel grans ne petiz, dont la samblance n'en soit faicte d'or ou d'argent, et sont en telle maniere compassé que chascun chante en son langage si melodieusement et de si doulce acordance que nulz autres deduiz ne s'appartiennent  a yceulx; et avecques ce il y a de toutes manieres de bestes contrefaites d'or et d'argent si melodieusement et si soutivement que, selon ce que li doulx chans des oisillons monte et avale, elles tripent, queurent et saillent par ce vergier et y font telle joye et telle baudour, que vous serez tous esbaubiz du regarder.
La sont toutes manieres d'arbres portans fruit, par quoy je vous puis bien affirmer que c'est li plus beaux lieux du monde.
Et vous dy que, quelque temps qu'il face, ou let ou bel, adez est li vergiers flouriz et y fait bon et delitable, soit en yver ou en esté".
"Berinus", se dist Gieffroy, "or vous ay je le vergier descript et devisé et compté des merveilles qui y sont en partie, car je n'ay pas sens ne vertu du tout dire et ramentevoir.
Or te vueil je dire et compter les gardes qui sont establies a cellui gaitier et garder, qui y sont de jour et de nuit sanz remouvoir: ce sont .VIII.
folet de Surie, que Tholomeus li sages astronomiens ramena, si en sont li .IIII.
establi pour gaitier par jour, et li autre par nuit, et veillent li deux quant li autre dorment, et sont si soubstil et malicieux que jamais ne vous aroye compté des merveilles qu'il scevent faire ne la grant joye ne le deduit en quoy ilz se maintiennent, par quoy je croy qu'il ne soit homs ou monde, tant soit sages et engigneux, et il les veïst, qu'il n'en fust tous esbaÿs du regarder.
Cilz folet sont une gent qui  tant scevent d'anchantement et d'engin et de divers entregiez, qu'il n'est nulz, tant fust soutilz, et il en ce vergier entrast, se de ce ne fust garniz, qu'il ne fust tantost entroublïez.
Et quant il eschiet que qui que soit s'i entroublie, et un de ces folez puet aler entour lui .III.
tours, ainçois qu'il se puist remüer, il sera si enchantez que jamais ne se mouvra; ains y a un blanc lion en ce vergier qui les occist et deveure, et en a cilz lions occis et deveuré plus de .IIc.
dont c'est grant dommage.
Aprés il y a ou milieu de ce preel un arbre qui est de fin or esmeré, si convient que, si tost que tu seraz entrez en ce prael, que tu t'en voises a cel arbre, et le pren par l'un des rains, et soiez seürs que, puis que tu avras touchié a cel arbre, riens nulle ne te pourra grever, ne ja n'en soiez en doubtance, mais toutes heures je te comment que le rain ne laissez eschapper de si atant que tu avras pourveü et esgardé la voye par ou tu seraz venu, et quant tu l'avras bien advisee, lors garde aval, sy trouveras une voye moult belle, et puis te met en celle voie hardiement.
Car tu ne seraz guieres loing alez, quant tu trouveras la chambre ou li roys Ysoppes gist, et pour ce qu'il en y a autres pluseurs, je te deviseray celle a deux mos, le plus briefment que je pourray: li mur de celle chambre sont de calcedoine et li piler sont de fin or; tout li capitel sont de jaspes et les basses de crisolites; les fenestres  si sont d'ivoire moult richement entaillees et semees noblement de fines topasces et d'autres pierres".
"Devant celle chambre a un arbre fait et tresjeté de fin or par grant soutiveté.
Et bien y a .IIIIm.
branches, les unes courtes et les autres longues, ainsi comme il appartient a la quantité de l'arbre, et tout par deseure il y a une ymage ouvree par astronomie qui tient un cor en sa main, si parfaitement compassé, que chascune heure corne en hault, et cognoist on par son corner toutes les heures du jour et de la nuit; et est cil arbres enclos de bon mur, si que nulz n'y puet entrer fors par la porte, se par deseure ne vouloit voler, et ne sont mie li mur si hault que chascun qui va la ne puist moult bien l'arbre veoir.
Ens es branches de cellui arbre pendent bien mil testes ou plus, et toutes sont de bonne gent qui ont esté encoulpé par borderie et faulseté, ainsi comme on a fait toy, et ont esté mis a mort villainement et sanz raison, par quoy il est avenu par pluseurs foiz que, quant ilz estoient arresté et il veoient se merveilleux arbre, il estoient si esperdu que tuit lessoient leur avoir et s'en fuioient par jour et par nuit pour doubte de la mort.
Et ainsi say je bien que tu en avras grant freour quant tu le verras, mais ne te chaut d'arrester, car tu as autre chose a penser.
Sy passe oultre vistement et entre par dedens la chambre que je t'ay devisee".
"Quant tu seras leans entrez, si n'entens mie a lui regarder, car tous certains soies que, se tu y estoies parceüz ne atains, tous li avoirs du monde ne te racheteroit pas que tu ne perdisses la vie.
Si te convendra ouvrer par sens en telle maniere que, tantost que tu seraz entrez en la chambre, tu te mettes serré du mur, et t'en va tout souef jusques au lit du roy et te quatis tous coiement dessoubz le lit, car moult bien t'i pourras repondre, et la te tien tous cois jusques a tant que tu aies oÿ comment ti adversaires conteront leur raison; et soies asseür que tuit y verront encorenuit, et comptera chascuns au roy par quel raison ilz t'ont occoisyonné, mais bien sachiez tout de voir qu'il ne diront pas qu'il aient tort vers toy ne mauvaise querelle, car pour certain ilz seroient tout honny".
"Lors que chascun avra compté sa besongne au mieulx et au plus bel qu'il pourra, Ysopes leur dira comment tu te porras deffendre envers chascun et la pourras ta deffence aprendre et retenir, se il a en toy sens ne advis, et en telle maniere tu pourras toy et ton avoir delivrer".
Adont getta Berinus un grant soupir et commença tendrement a plourer et s'escria piteusement et dist:  "HÉ! comme pour neant faisoie ores grant joye, car aussi loing sui de ma besongne adrecier que je fu hui matin, ne je ne  treuve nul bon conseil en homme qui vive, ne secour.
Aimy! Gieffroy", dist Berinus, "quel conseil m'avez vous donné! Sachiez, se Dieu plaist, je n'iray ja ou vous me voulez envoier, car bien voy que vous me voulez mettre a mort, pour quoy je vous dy que je ay plus chier a perdre mon avoir que je entreprisse chose a faire dont je perdisse la vie, car je ne puis veoir comment nuls homs mortelx peüst eschapper de la ou vous me voulez envoyer".
"Certes, doulx amis", ce dist Gieffroy, "je n'ay nul talent de vous decevoir, et bien vous en percevrez prouchainement, si soiés tout en paix, car je vous aideray bonnement.
Et tant vous dy je bien que, se vous aliez la ou je vous ay devisié, je sçay bien que vous y orrés telle chose qui moult vous pourroit avancier.
Et quant ainsi est que tu ne t'oses enhardir a aler en ceste voye, et je t'ay promis m'aïe a mon pouoir, je t'ay en convent que je iray, et tu remenras cy, quelle aventure qu'il m'en doye avenir; si m'atens tant que je reviegne sanz avoir doubte de nulle riens, car, se Dieux me vuelt aidier, en qui j'ay fiance, je revenray ains que li cos aient chanté et aprendray tel conseil en ceste voye, par quoy vo contraire seront vaincu et ataint de leur tricherie.
Or demourez et si vous aaisiez, car je m'en vois la ou je vous ay dit".
Atant se departi Gieffroy de Berinus et de sa compaignie; et tantost qu'il fu eslongnié, ilz furent tuit triste et esbaÿ et demenerent grant dueil, car Berinus et si compaignon cuidoient pour voir que Gieffroy les eüst moquez et truffez, ne ilz n'avoient nulle fiance en chose qu'il leur eüst dit ne promis.
Sy furent tuit desconforté et desesperé, ne ilz ne finerent toute la nuit de plourer ne de demanter, tant que ce vint sur l'adjourner que li coq eurent chanté, que Gieffroy point ne revenoit, dont fu le dueil moult efforcié de chascun, et terdoient leurs poings et detiroient leurs cheveux, et desiroit chascun la mort a leur semblant; ne il n'est nulz qui sceüst ne peüst raconter la moitié du dueil ne de la destrece que Berinus et sa gent faisoient, et avoient perdu tout purement l'esperance de l'aide de Gieffroy, pour ce qu'il ne retournoit point a l'eure qu'il leur avoit promis, et qu'il sentoient que l'eure devoit venir d'aler au jour, et n'avoient nul conseil.
Sy avoit chascun grant doubtance de perdre corps et avoir; dont s'acorderent ensemble que mieulx leur valoit leur avoir laissier et fuir, que le demourer pour plaidier a celle journee a celle male gent qui sont advisé de leur malice.
Ainsi qu'il estoient sur le point de eulx mettre au retour, Berinus se prist garde et vit venir Gieffroy grant aleüre, si s'esvigora un peu, ne il ne peut mie attendre qu'il fust jusques a eulx venuz, ains lui  cria en hault:  "Pour Dieu, doulx amis Gieffroy, qu'as tu trouvé"?  Dont respondi Gieffroy:  "Si m'aït Dieux, Berinus, je t'aporte bonnes nouvelles, car je t'asseür sanz nul sy que ja seraz despeschiez et delivrez des traïtours, et tuit seront lié, s'il peuent estre quittez envers toy pour laissier grandement du leur; si faisons tous bonne chiere, car no besongne vient bien, si louons Nostre Seigneur".
Quant Gieffroy ot conforté Berinus et sa gent ainsi que vous avez oÿ, si leur demanda s'il avoient mangié puis hier au soir.
Et il lui respondirent que nennil, ne que nul talent il n'en avoient eü.
"Or appareilliez dont vistement", se dist Gieffroy, "si mengons et soion tout aise, car encorenuit serons nous tuit lié et joyeux".
Dont mengierent et burent a grant plenté cil qui talent en orent; et tousjours les asseüroit Gieffroy, mais pour riens qu'il sceüst fere ne dire, il ne les pouoit mettre en leesce, ains murmuroient ensemble.
Et demandoit li uns a l'autre qu'il leur estoit advis de Gieffroy.
Chascuns disoit qu'il ne pouoit percevoir chose en lui par quoy il ne soit un fol et un engigneux qui les vouloit mettre a mort par son engin.
"Et quel conseil prendrons nous"? disent il.
-- Par ma foy ", dist li uns, " je lo que nous le boutons en la mer et puis si nous mettrons a voie le plus tost que nous pourrons et entendrons a singler, car mieulx  nous vault povres departir que richesse atendre en grant doubtance de la mort ".
Tuit se tindrent a ce conseil, et se murent pour aler en, et avoient empensé que, tantost qu'il seroient eslongnié du port, il getteroient Gieffroy en la mer.
Mais Hanibal, li traïtres, qui les avoit repleigiez, s'estoit ja levez, lui .VIIIe.
de ses sergens a pié, et aloit vers les nefz, si entendi la noise et le hutin que cilz menoient a eulx mouvoir; sy apperçut bien qu'il s'en vouloient aler, si s'escria a haute voix:  " Or tost aux armes! Rommain s'en vont; je comment qu'il soient prins et retenu ".
Dont monta une grant criee aval la cité, et s'armerent vistement li citoien.
Et furent moult lié quant il virent que Romain avoient tort et qu'il s'en voloient fuïr; si les menacierent durement, puis s'en vindrent tout aati vers le port pour assaillir les Romains.
Quant Berinus vit la cité estourmie, et il et sa gent perçurent les citoiens venir tous armés vers eulx, si eurent hide et paour, car ilz sçeurent bien que jamais ne se pourroient sanz mellee departir, car ilz estoient grant plenté par mer et par terre.
Si se doubterent moult la guerre a esmouvoir, car ilz estoient trop peu de gens contre les citoiens; si estoient tuit esbaÿ et vouloient leurs singles abaissier, quant Gieffroy leur escria:  " Par Dieu, seigneur, c'est grant folie quant vous ne voulez conseil croire, et bien voy que vous serez mis a mort par vostre oultrage,  se Dieux n'en a pitié et mercy, et se je ne vous paraide ainsi comme j'ay encommencié ".
Adonques furent un pou humilians envers lui, et lui crierent mercy et lui dirent:  " Sire, pour Dieu, aiez pitié de nous et nous aidiez a sauver, se vous pouez, et nous vous croirons et serons obeïssans du tout a vo commandement".
" Or vous diray ", dist Gieffroy, " que vous ferez.
Laissiez vos singles en tel point qu'il sont ne point ne les mettez jus, et m'aportez unes forces, et je mettray peine comment nous serons tous sauvez de mort ".
Et assez tost lui furent les forces apportees, sy fist tondre ses cheveux et sa barbe en guise de fol, si que tuit cil qui le veoient en faisoient grant risee, combien qu'il fussent a meschief.
Et avoient grant merveille Berinus et sa gent qu'il avoit empensé a faire.
Tantost que Gieffroy fu tonduz et bertouzez, li citoien estoient ja si aprouchié des Rommains, et par terre et par mer, qu'il n'y avoit fors de l'assaillir, et crierent tuit:  " A la mort "!  Quant Gieffroy les vit si approuchiez, si sailli en piez et se contint en maniere de fol et se tint tout droit en estant au chief du pont et salua les citoiens en la maniere que je vous diray:  " Beaux seigneurs ", dist-il, " Dieux vous sault, et si saut vous et si sault moy, et tous vous doint crestienté et baptesme.
Berinus, ou es tu alez? Vien tost avant et je te monstreray la belle mesnie que  j'ay ennuit engendree et nourrie, qui tuit viennent pour toy aidier.
Or fay tost a mes enfans place, que bien soient il venu.
Berinus, dy moy, doit telz engendreux comme je sui estre bien prisiez et amez, quant je sçay engendrer telz enfans qui sont tuit parcreü en une seule nuit et vestu et chaucié, et l'endemain sont tuit armé et appareillé de combatre et bien entendant et parlant, par quoy, se il estoient crestienné, je sçay bien qu'il nous aideroient moult encore ennuit au plait ou nous devons plaidier en la cité ".
Quant li citoien entendirent Gieffroy dire telx abusions, si l'en tint chascun pour fol, et Hanibal le prevost mesmes, qui estoit tout devant, s'arresta tout quoy pour oir les risees qu'il disoit:  " Comment", dist-il a Gieffroy, " folz, sommes nous donques vostre enfant et nous avez engendrez?   -- Si m'aït Dieu, sire ", dist Gieffroy, " voirement vous engendray je.
-- Engendrastes?"  dist le prevost.
" Voire, sire, certainement.
-- Et dy moy quant.
-- Hier, a un jeu ou je jouoie, si que on m'avoit mis la hart ou col pour moy mener pendre.
-- Et te sembloit ton jeu si fais?   -- Ainsy le m'avoit on dit.
-- Et avoies tu riens fourfait?   -- Nennil, par foy.
--  Fu tu toutevoies penduz?   -- Nennin, en non Dieu, si com je croy.
Sire, je gettay .III.
dez, si eut en .II.
ambezas et li tiers me cheï a terre, si l'englouti une souris.
-- HÉ! folz musars ",  dist Hanibal, " que puet il de ce avenir?   -- Quel en avint? En nom Dieu ", ce dist Gieffroy, " elle fu de ce ençainte et de lui vous estes issus et estes si enfant et li mien.
Si vous avanceray trestous, se je vif, car j'ay un grant plait en ceste ville, et Dieux donne que je en viengne au desure; je feray riche le plus pouvre de vous tous, se j'en vien a fin ".
En telle maniere tint Gieffroy longuement a plait Hanibal et sa gent, que tuit s'entroublioient aux bourdes qu'il disoit.
Et endementiers Berinus et sa gent s'appareilloient, ainsi que Gieffroy leur avoit conseillié comment il se devoient maintenir.
Or vous diray que Berinus avoit fait: il s'estoit appareilliez et atournez comme pour aler a son plait et sa gent aussi; et se mirent en bateaux et nagerent tant qu'il vindrent a terre.
Quant Hanibal vit qu'il furent yssu, il appella sa gent et dist: " Beau seigneur, traions nous arriere, car il me semble que nous avons tort quant ainsi nous sommes venu en ceste gent, car il m'est avis qu'il n'aient encore nulle voulenté de laissier ce païs, jusques a tant qu'il avront plaidié et droit fait, et me semble qu'il sont tous prestz de respondre a ce que on leur demande.
-- Voire ", dist Berinus, " sachiez que nous en sommes moult esbaÿ.
-- Par ma foy ", dist Hanibal,  " je vous en diray l'achoison.
Voirs fu que je vous oÿ huy matin plaidier et faire grant noise et si vi vostre tref drecier.
Et pour ce je cuiday que vous voulsissiés errer et fuïr; et, se ainsi fust, vous eüssiez esté tantost pris et retenuz, ne tous li mons ne vous eüst garanti que perdues n'eüssiés les vies.
-- Hannibal ", ce dist Gieffroy " nous n'avons talent de fuïr, si vous estes entremis de grant folie.
Et si avez telle chose emprise, vous et la gent de ce païs, dont en la fin serez tenu pour fol, et a tart en venrés au repentir, se Dieux adrece mon espoir ".
Hanibal n'aconta riens en chose que Gieffroy lui dist, ains tenoit en truffe et a moquerie quanque il lui disoit, et cuidoit qu'il fust droit fol.
Et bien monstroit qu'il le fust en dis et en contenances, dont appella Gieffroy Berinus et lui dist:  " Va t'en tost a ton plait, car il en est huy mais heure; je remenray cy pour les nefz gaitier.
-- Ha! fol ", dist li prevosts par moquerie, " non feras, ains t'en va avecques ton seigneur et si lui aide a plaidier.
-- Sire ", dist Gieffroy, " je iray voulentiers, car assez sçay je de plait, si lui pourray moult valoir et aidier.
Berinus ", dist il, " or ne t'esmaye, car je m'en iray avecques toy et si conteray ta besongne ".
Dont respondi Berinus ainsi que Gieffroy lui avoit introduit, et respondi en semblance d'omme irié:  " Va t'en, fol, ensus de moy, car je n'ay cure de ta genglerie ".
Et Gieffroy respondi ainsi que par contraire a Berinus:  " Quant je parti de Rome, je mis  mon chatel avec toy et assez plus y ot du mien que du tien.
Adonc ne disoies tu mie que je fusse fol ne musars, mais ta compaignie m'a fait pluseurs fois ennuy et dommage, par quoy, comment que tu me tiengnes pour fol, je m'en yray avecques toy, vueilles ou non, pour mon avoir despescher.
-- Par ma foy ", dit Hannibal, " ce ferez mon ".
Dont le prist par la main et l'emmena avec soy; mais se il sceüst qu'il menast, ja Hanibal ne se fust mis en peine de le mener avecques lui.
Oÿ avez comment Hanibal emmene Gieffroy avecques lui, car pour voir il cuidoit qu'il fust fol, si luy avoit mis ses bras au col et se jouoit et moquoit de luy et lui demandoit comment il avoit a nom.
Et Gieffroy lui respondi:  " Sire, on m'appelle Guinehochet.
-- Et ou fu tu nez?   -- Par ma foy, sire, je ne sçay; or gardez comment je le vous diroye ".
Tout en telle maniere s'en aloit li prevost moquant et devisant a Gieffroy qui le paissoit de lobes, et s'en vindrent a l'ostel du seneschal, ou il avoit grant assamblee et grant murmure pour l'avoir Berinus, et estrivoient li uns a l'autre pour le gaing.
Et le seneschal mesmes disoit qu'il en avroit la moitié a qui que li avoir remainsist; li uns li ottroioit, li autres non, si que grant noise et grant tençon il avoit entre eulx.
Atant vint Berinus a court, et sa gent moult richement appareillie, et se presenterent devant le seneschal.
Et puis commença Berinus la raison et dist:  " Sire, veritez est que j'ay huy journee devant vous pour aucunes besongnes pour quoy je sui a tort achoisonnez et sanz raison.
Si vous vouldroie prier, pour Dieu et pour pitié, que vous me feïssiez droit, ne autre chose je ne vous demant.
-- Beaux amis ", dist le seneschal, " voirement vous feray je droit et raison par ma foy.
-- En non Dieu ", dist Gieffroy, " voirement avrons nous droit, vueilliez ou non, car nous avons bonne cause.
Et se vous nous faillez de droit faire, sachiez que nous yrons a Romme, si en parlerons a l'empereur, car aussi est il mes parens ".
Adonc y ot grant risee du seneschal et de sa gent, et dist chascuns:  " Cil est fol et cil plus, qui sens lui demande ".
Adonc se leva li bourgois a qui Berinus joua aux eschez et dist haut au seneschal: " Entendez moy, sire, vous savez que jour me fu hier donné a huy de moy faire droit de ce que je vous demande et a ce marchant qui la est; et pour ce sui je cy venuz pour oïr et recevoir ce que vous m'en vouldriez donner.
Et pour ce vous racorderay, en la presence de ceulx qui cy sont, ce que je lui demande.
Voirs fu qu'a ce Romain je jouay aux eschez en mon hostel par tel convent que cil qui seroit matez feroit le gré de l'autre ou boire lui convendroit la sausse de la mer.
Et sur ce  nous jouasmes et je le fis mat, et bon tesmoing ay je de ce; sy vous prie, sire, que vous m'en faisiez droit ".
A ce mot saillirent avant .X.
bourgois, qui tous tesmoingnierent ce qu'il disoit.
" Doulx amis ", ce dist Ernander a Berinus, " vous avez bien entendu quanques cilz bourgois a dit.
Or respondez a vo voulenté, car ce est drois ".
Berinus se tut comme cil qui estoit tous esbaÿ, et Gieffroy sailli avant et parla, si dist:  " Seigneur, j'ay bien oÿ et entendu ce que cil bourgois a dit, si saray moult bien dire encontre, quant temps sera, car je sui amparler nouviaux ".
Nulz n'a aconté a chose que Gieffroy dist, ains en faisoient leur risee comme d'un fol.
Puis redist le seneschal a Berinus qu'il se conseillast et qu'il respondist a ce qu'on lui demandoit:  " Sire ", dist Berinus, " ainçois que je me conseille, je vous prie que vous me faciés oïr les raisons de chascun qui vuelt plaidier vers moy, et puis je me conseilleray et feray respondre pour moy.
-- Je l'ottroy ", dist le seneschal, et puis lui dist par moquerie: " Amis, conseilliez vous a vo fol, car il me semble sages homs et parlera moult bien pour vous ".
Aprés ces paroles se leva Hanibal le prevost et dist:  " Seigneur, entendez: ainsi que je m'en venoye a court, comme j'ay fait bien souvent, je trouvay que ceste gent tenoient  grant plait d'un jeu qu'il avoient fait, et convint en la fin que le Rommain feïst serement de venir au jour a la journee d'uy.
Je le raplegay par ma courtoisie, par si que je mis en saisine ses nefz; or est, se me semble, venu au jour, par quoy je sui quittes et delivres de la plegerie.
Aprés je vous dy que nous feïsmes depuis un convent entre moy et lui, que je devoie avoir toute sa marchandise a mon desir et a ma voulenté, par telle maniere que je le devoie mener a mon hostel et il devoit choisir de tel avoir comme il y trouveroit, et je lui en devoie faire emplir ses .V.
nefs; sy sui tout prest de ma convenance tenir.
Et pour affermer ce que j'ay dit, j'ay amené bonnes preuves ".
Dont se drecierent .X.
bourgois et tesmoignerent en audience que ce estoit veritez et qu'il avoient esté presens a la convenance faire.
Et Gieffroy, qui estoit bertouzez en croix et qui avoit manche a son col en maniere de fol, leur dist:  " Beau seigneur, il ne fust mie besoing de ceste convenance tesmongnier, car se le prevost le nyoit, sy preuveroie je que c'est veritez.
Mais je m'en combatroie volentiers en un champ, car j'ay vaincu .IIIIm.
batailles et de .XII.
m'en sui armés, et pour ce ay je le chief ainsi pelé ".
Moult avoit le seneschal et tuit li autre grant joye des risees que Gieffroy leur disoit.
Mais Berinus et tuit li Romain se taisoient tout coy, car Gieffroy leur avoit bien endotriné comme il se devoient maintenir.
Quant Hanibal ot finee sa raison, li aveugle, cui Dieu doint male honte, se presenta et se mist devant le seneschal et dist:  " Seigneur, je me plaing de Berinus qui cy est, qui mes yeulx m'a tolus et emblez.
Il avint en un jour, qui passez est, que nous fusmes compaignon ensemble d'un chatel et d'un avoir; si cheï que il s'en ala en une besongne et me laissa ses yeulx pour les miens.
Or est ainsi que je les vueil ravoir, car j'en ay mestier; et qu'il soit ainsi que je dy, je sui apareillé du prouver ".
Adonc saillirent avant .IIII.
bourgois et crierent a haute voix:  " Certes, il a dit verité.
-- Par mon chief ", dist Gieffroy, " voirement dit il verité, mais je ne l'en tien mie a sage, quant il vuelt ses yeulx ravoir, car il me semble maintenant beau bachelier et apert, et bien lui affierent les fosses qui sont en son front ".
Li aveugles ne fu mye liez, quant il oÿ qu'on le rampona et li autre en rirent assez, fors li Romain, qui estoient mat et esperdu et souspiroient de cuer parfont.
Dont leur dist Gieffroy en moquant:  " Qu'est-ce, filz a putain, pour quoy vous alez vous esmaiant, tant comme vous me savez en vie? Et ne savez vous bien que je vous ay dit?   -- Tais toy, fol ", ce dist Berinus, " et nous laisse en paix, car nous n'avons que faire d'escouter  jangles; assez avons a autre chose entendre ".
Adont se mist la femme avant qui tenoit son enfant en son bras, et grant compaignie avoit avecques lui de bourgois et de bourgoises qui tuit estoient venu en son aide, et appella le seneschal et dist:  " Sire, pour Dieu, entendez a ma besongne.
Je fis hier ma plainte de mon seigneur qui cy est, qui m'a laissiee grant temps atout mon enfant, sanz avoir confort ne aide de lui, et encore me fait il tant de despit que son enfant ne veult il mie congnoistre.
Et sur ce vous me mistes jour a huy, sy sui venue par devers vous toute garnie de prouver par bonne gent qu'il est ainsi que je dy ".
A peine pouoit avoir la femme finee sa raison que les bourgois et les bourgoises crierent que tuit y avoient esté, quant Berinus l'espousa:  " Ha! Berinus ", se dist Gieffroy, " qui savoit que femme eüssiez? Bien l'avez a nous tous cellé; moult avez fait grant villenie de la laissier, quant vous en avez si bel hoir.
Esgardez, il est telx comme vous veez, moult vous ressemble ore tres bien.
Sachiez que vous en pourrez ores avoir grant joye, car il est beaux enfans et gracieux.
Honnis soit qui l'engendra par amours! Or le me bailliez et je le duiray moult bien et si lui aprendray de mon mestier, car tailler sçay mitaines et moufles et prendre  papillons au brueil et tuer mouches en parois et baler comme brebis: de tous ces mestiers le feray je bon maistre, quant il avra sens pour aprendre ".
Quant il ot ce dit, il s'avança et fist semblant de prendre l'enfant, mais sa mere le traist arriere, et li enfes commença a plourer de la paour qu'il ot:  " Or regardez du fel crapaut ", ce dist Gieffroy, " comme il brait et comme il fait laide feste; que mal amendement puist il prendre ".
Moult fu la femme courciee et abaubie, quant elle oÿ maudire son enfant.
Mais elle n'en osa parler pour ce qu'il lui sembloit un fol, et tuit li autre avoient grant risee et grant deduit de ses diz et de ses faiz.
Au derrenier s'apparut Martains li traïtres et commença sa raison en telle maniere et dist:  " Seigneur vous avez oÿ dire comment Melans, mes peres, a esté murdris et desrobez sanz raison en la voie de Romme, ou il ala grant temps a, et comment je l'ay depuis quis par moult de païs, que onques puis n'oÿ nouvelles de luy ne de son avoir.
Mais Dieux, qui ne vuelt que telz murdres soient celez, m'a fait trouver le murdrier qui mon pere a occis et murdri mauvaisement; et c'est cil varlés qui la est, qui se fait nommer Berinus.
Et bien sçay qu'il a fait le murdre que je lui met sus, a ce qu'il a le coustel qui fu miens, que je donnay a mon pere, quant il se parti de moy.
Et sui certain que mes peres amoit tant ce  coustel que, pour rien nulle qui peüst escheoir, il ne s'en fust delivrez, se on ne lui eüst mauvaisement tolu.
Et pour ce que vous sachiez que ce soit veritez, je vous ay admené le fevre qui le coutel forga et qui bien vous tesmongnera que li couteaulx fu mien ".
Atant sailli li fevres avant et dist:  " Voirs fu que je li fis un moult riche coutel ou il avoit ou manche .III.
pierres precieuses, et si sont si soutivement assises que nulz ne s'en puet appercevoir.
Et estoient les .III.
pierres de moult grant dignité: li uns iert uns sardoines, li secons uns onicles et li tiers uns fin dyamans ".
Dont se mirent avant .X.
bourgois qui tout affermerent qu'il estoit ainsi et qu'il avoient veü et oÿ que Martains le donna a son pere, quant de ce païs se parti:  " Et, sire ",  dist Martains, " or pouez vous bien entendre comment Berinus est coulpables de ce que je lui ay mis sus.
Si vous prie, sire seneschal, que vous le faciez respondre et qu'il rende raison que mes peres est devenu ".
" Beaulx amis ", dist le seneschal a Berinus,  " vous avez bien oÿ et entendu ce que ceste bonne gent dïent sur vous et comment il vous encoulpent de divers faiz; si vous commant que vous en respondez et vous en conseilliez en avant, s'il vous plaist.
Et bien sachiez que vous perdrés tres grandement, se vous n'avez bon conseil.
--   Sire ", dist Berinus, " j'ay fiance en Dieu, qui m'aidera selon le bon droit que j'ay et que je cuide avoir ".
Quant chascun des adversaires Berinus ot monstree sa raison, Gieffroy oït bien et entendi que Rommains estoient en mauvais point, se ilz n'avoient bonne aide et grant conseil, puis s'escria en sotois et dist:  " Beau seigneur, messire s'en yra au conseil et je m'en iray avec, si lui conseilleray au mieux et au plus bel que je saray; car bien savez que drois est que m'aïe et mes consaulx lui soient prestz, pour quoy je vous dy que vous devez avoir peu de fiance en riens nulle que vous aiez; car bien sachiez que vous tous, qui nous emplaidiez, serez par moy honny et destruit, et sera voz grans orgueulx abatuz, se combatre je m'en devoye a l'un de vous.
Et ainçois m'en combatroie a .II.
ou a .III.
voire a tous, que tuit ne fussiez convaincu et mal bailli ".
Li bourgois qui entendirent Gieffroy eurent grant deduit et grant joye de ce qu'il disoit, et tout tournoient a gabois; et li seneschaux mesmes lui dist:  " Beau sire Guinehochés, vous ne nous ferez mie du pis que vous pourrés, ains avrez pitié de nous ".
Atant se alerent li Rommain au conseil et Gieffroy si n'y ala mie, et li encoulpeur se traierent d'autre part, faisans grant joye comme cilz qui cuidoient avoir tout desrainié, et deviserent ensemble comment li avoir seroit departi.
Mais il ne se povoient accorder, car Hanibal  demandoit toute la marchandise pour la convenance qu'il avoit faicte a Berinus.
Mais li bourgois qui avoit joué aux eschez, qui estoit appellez Sirophages lui contrebati et lui dist:  " Certes, sire prevost, la convenance que vous feïstes au marchant n'est de nulle valeur, car li marchans n'avoit pouoir de son avoir vendre ne donner ne baillier a autruy, puis celle heure qu'il l'eut mis en plegerie et obligié pour faire droit envers moy.
Et si sui li premiers demandans, si doy avoir jugement tout premier; et quant l'en m'ara adjugié et delivré ce que je doy avoir, si en ait aprés chascuns ce que avoir en doit ".
Dont parla la femme et li aveugles et Martains, et demanda chascun sa partie selon ce que avoir en devoit, pour ce qu'il avoient aidié le Romain empeschier en ces choses.
Toutes ces paroles que vous avez oÿes escouta bien Gieffroy et entendi, car on n'acontoit rien a lui, et avoit grant joye qu'il estrivoient en grant noise pour le departir.
Et Berinus, qui estoit alez au conseil, entre lui et sa gent estoient dolens et esbaubis de ce que Gieffroy ne venoit, et tuit li Rommain en estoient desconforté et se dementoient li uns a l'autre de ce que Gieffroy les avoit laissiez, car il cuidoient estre tuit gabé et moquié, si estoit chascun en grant doubtance et reclamoit Nostre Seigneur devotement:  " Aimy! Dieux, ce dist Berinus, qui se peüst ne sceüst gaitier de telle tricherie comme cil traïtres nous a faicte? Certes  bien nous a traïz et honniz; or voy je que nous n'avons nul recouvrier ".
A ce point qu'il estoient en tel angoisse, que chascun se complaignoit et dementoit, il virent venir Gieffroy, et s'en venoit trestout riant, dont leur sembla qu'il fussent en Paradix et furent tuit rasseüré; sy s'en vint Berinus a lui et lui dist:  " Aimy! Gieffroy, ou avez vous tant demouré?   -- Par foy, sire ", ce dist Gieffroy, " je vien d'oïr celle male gent, qui font grans plaiz et grans riotes pour vostre avoir, et ont grans estris li uns vers l'autre, mais li affaires ira autrement qu'il ne esperent, et si soiez tout sceür, car, a l'aide de Dieu, je vous feray delivrer vostre avoïr et faire amende envers vous de l'oultrage qu'il vous ont fait.
-- Sire Gieffroy ", dist Berinus, " je met moy et mon avoir en Dieu et en vous, ne ja de riens que vous vueilliez faire ne dire je ne vous contrediray, car je n'ay fiance fors que en vous tant seulement.
-- Et je prie a Dieu ", dist Gieffroy, " qu'il me faille, se je ne t'aide en bonne foy et en loyauté.
Et se il y a aucun de vous qui soit advisez d'aucun bon conseil donner, si le die, si fera bien ".
Dont respondi chascuns qu'il n'en savoit que dire ne que conseillier, et que de tout il se mettoient en lui.
" Alons nous en dont laiens ", ce dist Gieffroy, " si respondrons a leurs diz, selon ce que Dieux nous enseignera, et si ne vous esmaiez, car, selon ce que je entendi, quant je fu en la chambre de Ysoppes, nous en yrons quittes et delivres joyeusement.
Or vous en venez, je vois  devant ".
Quant Gieffroy entra en la sale, il fu moult regardez, et avoit chascun grant joye de ses diz et de son maintieng.
Il s'en vint devant le seneschal, tout sifflant et sa massue paumoiant entour son chief tondu en croix, piez nuz et mauvaisement vestuz.
Et bien se maintenoit en maniere de fol: il faisoit moes et visages et grant risees, si que chascun avoit grant joye de lui et de ses diz, et le tenoient tuit pour fol, et il les tenoit aussi tous pour musars.
Ainsi que Gieffroy fu venu devant le seneschal, chascun s'ecria:  " Bien soit Guinehochés venuz "!  Et il leur respondi:  " Seigneur, autel bien vous puist il venir comme vous vouldriez que nous eüssions.
Seneschal ", se dist Gieffroy, " il n'est huy mais tans de gengler ne de bourder, car nous avons assez a autre chose a entendre.
Sy vous prye que vous vueilliez oïr et entendre ce que nous avons trouvé en nostre conseil, et selon ce que nous respondrons aux demandes que on nous a faictes, si nous faictes loyal jugement, affin que, par vostre deffault, il ne nous faille traire vers autruy; et bien sachiez que, se vous nous forjugiez de riens, nous le sarons bien entendre ".
" Premierement je vueil respondre au bourgois qui dit qu'il jua aux eschez a monseigneur par une convenance qui fu faicte entre eulx telle qu'il convenoit que li perdens fist le creant  a l'autre, ou qu'il bust toute la sausse de la mer.
Tout ainsi nous avons entendu de lui que la convenance fu faicte.
Or vous advisez tost s'il ala ainsy, et puis si vous dirons encontre, car nous en sommes bien garny ".
Ernander le seneschal et tuit li autre orent grant merveille de ce que Gieffroy ot si sagement parlé, et en furent tuit li encoulpeur esbaÿ et effraé, ne il n'avoient talent de rire de ce qu'il avoit sy bien dit.
Si regardoient li un l'autre et murmuroient ensemble pour le abaubissement de ce que cil qu'il avoient devant tenu pour fol estoit si faitissement emparlé, et disoient li uns a l'autre:  " Par ma foy, il nous a gabez et moquez, et ce qu'il a fait a esté pour nous decevoir, car il est sagies et soubtilz et de bonne vive raison ".
Quant Gieffroy apperçut qu'il leur avoit a tous donné a penser, si dist:  " Seigneur, il m'est advis, au semblant que je voy en vous, que j'ay bien rapportees les raisons du bourgois et l'achoison pour quoy il a monseigneur encoulpé, ne nulz ne m'en dedit de riens, et, quant il est ainsi, je vous diray nostre response.
Seigneurs, veritez est, et bien le congnoissons, que Berinus joua aux eschez a ce bourgois qui cy est, et que Berinus fu mat, mais bien sachiez qu'il le souffry a essiant, car il scet plus du jeu que tuit cil qui sont au jour d'uy, et bien l'eüst maté, se il voulsist, ainsi qu'il avoit fait par devant.
Et vous compteray l'achoison pour quoy il se laissa mater et pour quoy il voult la gagerie perdre;  le bourgois le cuida engigner et il fu engigniez, et vous diray comment.
Il avint l'autre sepmaine, comme nous estions en mer, que une grant tourmente nous prist, et cuidasmes bien noier et mourir, par quoy nous promeïsmes a aler au Sepulcre.
Et ainsi comme nous estions au plus grant peril, une voix vint a monseigneur et dist:  "Berinus, se tu vueils promettre et vouer que, quant tu venras a terre et tu querras engin par quoy tu boives toute l'iaue de la mer, sanz rien boire de l'eaue doulce, je te delivreray et toute ta maisnie sains et saufs de ce tourment.
Et t'aprendray la maniere de boire la, sanz toy faire mal, mais il te convendra faire estouper toutes les entrees par ou l'eaue doulce vient en la mer ".
Messire qui cy est, pour le peril de mort eschever ou il estoit, lui creanta ceste besongne a faire, et par ce fusmes eschappé de ce peril et tuit delivre de mort.
Pour ceste raison, quant nous fusmes hier venu a port par la volenté de Dieu, messire si se voult acquiter de son veu et de sa promesse, si ot droit, et s'en vint a l'ostel de ce bourgois, si joua a lui par la convenance que vous avez oÿe et se laissa messire mater, pour ce qu'il vouloit que le bourgois lui aidast son veu a aquiter.
Et puis qu'il est ainsi que messire perdi le jeu, il veult voulentiers boire la sausse de la mer, mais qu'il n'y ait point de doulce eaue, car il ne fu mie mis en la convenance qu'il deüst boire autre chose que sausse.
Et pour ce vous prions nous et requerons que vous commandez au bourgois  qu'il face toutes les entrees, par ou l'eaue doulce vient en la mer, estouper, par quoy messire puist faire sa convenance sanz nul empeschement et qu'il se puist acquiter, car pour autre chose il ne joua ".
Dont demanda le seneschal a Berinus se ce estoit pour lui que cil avoit parlé, et Berinus advoua la parole.
Dont a chascuns regardé li uns l'autre, et furent tout esperdu de ce que Gieffroy avoit dit, et sur tous les autres Sirophages fu abaubis et esperduz, ne il ne savoit que faire ne que dire, fors qu'il demanda conseil.
Sy se conseilla, mais onques ne trouva qui le sceüst conseillier, ains lui loa chascun qu'il feust quitte de ses convenances, se il pouoit, envers le Romain.
Tout ainsi que on lui loa, il requist la quittance le plus courtoisement qu'il pot, mais Gieffroy ne s'i pot onques assentir et dist au seneschal:  " Sire, nous vous requerons que vous nous faciez droit.
-- Beaux amis ", dist le seneschal, " vous savez bien qu'il ne pourroit en nulle maniere ces entrees estouper.
-- Sire ", se dist Gieffroy, " si se fust gardé d'emprendre la convenance, et nonpourquant tant nous pourra il bien donner du sien que nous nous en deporterons, et pourchacera messire ailleurs, par quoy il sera aquité de son veu.
Et nous faites donner pleiges souffisans de avoir telle amende que la court regardera droiturierement; et puis si nous deliverrons des autres ainsi qu'il appartient, car nous sommes tous prest de droit faire et de droit prendre;  et bien sachiez, sire seneschal, que se en vous trouvons nulle faulte, bien nous en sarons a qui traire, tant que li roys Ysoppes vive ".
Quant li citoien entendirent Gieffroy, si n'orent talent de rire ne de moquer de lui, ains avoient grant merveille de ce qu'il disoit et avoient grant despit de ce que ainsi trestoute jour les avoit escharniz, par quoy il y avoit de telx qui disoient a leurs compaignons en bas que, se il sceüssent ce, il l'eüssent tel atourné qu'il n'eüst talent de plaidier.
Que vous feroye je long compte? Il convint en la fin que li bourgois donnast gaige et bonne plegerie de faire droit, ne il ne l'osa esconduire.
Et Gieffroy reprist la parole, puis dist au seneschal:  " Sire, puis qu'ainsi est que vous nous avez fait seür de nostre premiere amende, je diray avant a la demande Hanibal.
Or vous pri je que vous entendez a moy ".
" Sire ", dist Gieffroy, " vous avez bien entendu comment Hanibal a fourmee sa peticion et la convenance qu'il a faicte a monseigneur.
Il n'est mie besoing que je le recorde, car vous et tuit li autre qui cy sont l'avez, ce croy, bien entendu.
Sy vous dy que tout en telle maniere qu'il a la convenance dicte et proposee, nous lui congnoissons et sommes tuit prest et appareillié de la convenance tenir, mais qu'il nous face noz .V.
nefz raemplir de tel avoir que nous trouverons en son hostel ".
Dont cuida bien Hanibal avoir sa cause gaingniee, si respondi moult vistement:  " Sire, nous avons bien entendu la recongnoissance  qu'il m'a faite, et je sui moult engrant de faire ce que je lui euz en convent.
Or en alons en ma maison, si preigne et choisisse de tout ce qu'il y a, car je le vueil.
-- Sire ", dist Gieffroy,  " et nous ne vous demandons autre chose ".
Sans plus dire, le seneschal et li autre s'en vindrent a l'ostel Hanibal et entrerent ens, mais il n'y trouverent riens fors que l'aire et les paroiz et la couverture, de quoy chascuns dist:  " Par foy, or est Berinus trop malement assenez de prendre sa marchandise; bien avra Hanibal son avoir tout pour neant ".
Or vous diray de quoy Gieffroy s'estoit advisez.
Il n'avoit pourchacié que deux papillons, si que, tantost qu'il entra en la maison Hanibal, il laissa tout premierement aler ces .II.
papillons qui tantost s'envolerent en hault et s'ataquerent aux parois.
Et le seneschal, quant il vit la maison ainsi desgarnie, si tint les Rommains conchïez, et dist ainsi par moquerie:  " Or pouez choisir et prendre du meilleur et du plus bel qui ceans est et faire emplir toutes voz nefz.
-- Sire, pour Dieu ", se dist Gieffroy, " or entendez a nous; nous vous disons en verité que, quant messire mut de Romme, il ne s'en parti fors que pour trouver papillons a acheter, car il a bien .VII.
ans que, en la cité de Romme, n'ot temps d'esté par disette de papillons.
Et avons longtemps cerchié par pluseurs païs pour trouver en, mais, Dieu mercy, or  avons nous nostre peine bien emploiee, car veez en la .II.
en ces parois.
Sy vous prions, sire seneschal, que vous commandez a Hanibal, qui cy est, que nos .V.
nefz il nous face humplir de ces papillons qui sont la, et il preigne tout l'avoir de Berinus, et bien sachiez que, se plus en eüst, plus en donnast moult voulentiers, car il ne fust pas si lié s'il eüst conquesté deux temps d'avoir qu'il a admené, comme il est de ces papillons, ne pour autre cause nous ne venismes de nostre païs.
Sire, faites nous acomplir nostre convenance, ainsi que Hanibal l'a recongnu par devant vous, car nous ne requerons que droit ".
Dont fu Hanibal moult esbaÿ, car il perçut bien que la besongne iroit autrement qu'il n'esperoit, si eut grant doubtance qu'il ne perdist, ne il ne sceut que dire ne que respondre; sy traÿ le seneschal a conseil et lui dist:  " Sire, pour Dieu, que pourray je faire? Je sui perduz et traïz par cel homme qui huy toute jour nous a moquez, et bien voy que je sui au desoubz de mon plait.
-- Par ma foy ", dist Ernander, " je ne vous en saroye que conseillier, car il convient, selon la convenance de vous deux, que ses .V.
nefs faciez ramplir de telx papillons comme il a trouvez en vostre hostel, et il m'est advis que, en tout le monde, l'en n'en trouveroit mie autant qu'il en convient, par quoy il convient que vous mettez ceste convenance au neant, car rien vous n'y pouez  conquester.
-- Sire ", dist Hanibal, " respondez pour moy ce qu'il vous semble que bon est a mon proufit ".
" Seigneur ", dist le seneschal, " or nous en ralons tuit aux plaiz, si vous deliverrons ".
Il s'en revindrent tuit a court.
Quant il eurent fait la veüe et pris chascun lieu au mieulx qu'il pot:  " Sire ", dist Gieffroy au seneschal, " selon ce que vous avez entendu, faites nous droit.
-- Beau seigneur ", dist le seneschal, " vous nous avez donné a entendre que vous estes venu de Romme pour querre papillons et requerez que le prevost vous en face voz nefz emplir, pour la convenance qu'il a faicte a Berinus, mais vous pouez bien savoir que ce ne porroit il faire, car nulz n'en porroit tant trouver, si vous fera Hanibal telle courtoisie pour ceste chose que tout vostre avoir vous clamera quitte, ne plus il n'empeschera vous ne vostre marchandise et sera vostre ami ".
" Sire ", dist Gieffroy, " Hanibal dira ce qu'il vouldra, mais sauve vostre grace, il n'en sera pas quicte, qui droit nous vouldra faire, et bien vueil qu'il sache qu'il nous tendra nostre convenance, vueille ou non, ou ailleurs nous en retrairons.
Si vous prye et requier que vous commandiez a Hanibal qu'il nous face raison, car nous ne demandons fraude ne tricherie ".
Adont orent bien tuit li citoien tout leur orgueil abattu et Hanibal fu moult dolent, et li seneschaux mesmes avoit grant ennuy de ce que Gieffroy parloit si  taillanment a lui, si que il n'osa onques deneoir qu'il ne feïst a Hanibal faire seur la demande envers les Rommains.
Quant ce fut fait, Gieffroy regarda l'avugle et puis dist:  " Sire seneschal, cel avugle qui cy est vuelt achoisonner monseigneur, ainsi que vous avez oÿ, mais je vous dy que lui mesmes s'est encoulpés du fait selon l'entendement de ses parolles et vous diray comment.
Il a dit ainsi qu'il furent entre lui et monseigneur compaignon et qu'il bailla ses yeux a monseigneur et messire lui bailla les siens.
Sachiez, sire seneschal, que de tout ce il dit verité, mais puis qu'il vuelt ses yeulx ravoir, il est bien raison que messire rait les siens.
Si vous prye que vous faciés rendre a mon seigneur ses yeulx, car il s'en aidera trop mieulx que d'uns estranges.
Et bien vueil que chascuns sache que s'il n'eüst faicte la demande, si l'eüst messire faicte sur lui.
Sire, si nous faictes bon jugement selon les paroles que vous avez oÿes, car nous sommes tous prestz de droit attendre.
--  Seigneur, seigneur ", dist li avugles, " je met mon clain tout au neant ne je ne vueil plus plaidier vers ces Rommains, car nulz n'y puet avoir raison tant qu'il aient tel amparler.
-- Ainsi ne serez vous pas quitte ", dist Gieffroy, " car se vous avez les yeulx monseigneur perduz, si voulons nous que vous nous en faciés amende, car messire avoit trop plus chier les siens que les vostres ".
Voulsist li avugles ou non, le seneschal prist seürté de lui.
" Or nous convient avant plaidier ", ce dist Gieffroy.
" Seneschal, veez cy ceste femme qui se plaint de Berinus mon seigneur et dit qu'il est ses maris.
Certainement, sire, elle dit voir; monseigneur l'espousa voirement, mais or est il bon assavoir liquelx doit suïr l'autre.
Je sçay bien que droit jugera que la femme doit suïr son seigneur, par quoy monseigneur se plaint de lui, de ce qu'elle l'a tant laissié ".
A ce mot voulsist bien la dame estre quitte du plait et que elle ne l'eüst onques commencié, si commença a müer coulour et a maudire le jour que Gieffroy fu onques né de mere, et en la fin il convint que elle donnast pleges de faire droit.
Quant la femme ot son plege donné, Gieffroy dist au seneschal:  " Sire, vous avez bien entendu comment cilz homs que vous veez cy, qui est appellé Martains, a recogneü ce coutel que monseigneur a, et l'a bien prouvé par bons tesmoings, si comme par le fevre qui le forga et par autre bonne gent et par aucunes enseignes qui sont en ce coutel.
Sire, quant il a avoué le coutel, je vous diray comment il en avint a monseigneur.
Il avint, entour .V.
ans a, que Berinus qui cy est se leva par un matin pour aler en sa besongne.
Si avint qu'il voult ainçois parler a son pere, si s'en ala en sa chambre ou il gisoit, si trouva qu'il estoit occis.
Dont getta il un si grant cry que tuit cil de l'ostel l'oÿrent et y acoururent vistement; sy trouverent Berinus grant  douleur demenant pour la mort de son pere, et ce ne fu mie de merveilles.
Dont regarderent li uns Berinus et li autres le corps ouquel l'en trouva ce coutel que messire a, qui lui estoit feru ou cuer, et le traist l'en hors de la plaie, voiant nous tous qui sommes de la compaignie Berinus.
On fist enquerre qui ce murdre puïst avoir fait, mais on ne pot onques trouver homme ne femme qui nouvelles nous en sceüst a dire ne qui le coutel peüst recongnoistre.
Et nonpourquant a messire porté ce coutel en divers païs pour encerchier et trouver se nulz le recongnoist.
Or nous a Dieux si bien adrecié que nous avons trouvé cellui qui le coutel clame et congnoist et advoue qu'il est siens.
Et ce donne bien a entendre qu'il est coulpable du murdre, par quoy, sire seneschal, nous vous prions et requerons que sur ce vous nous faciés droit ".
Quant li citoien orent oÿ et entendu les raisons de Gieffroy, si furent tout esmaié, et Martains si eut grant doubtance qu'il ne perdesist, et bien voulsist qu'il n'eüst onques le plait esmeü, car sa besongne si estoit tournee en autre ploy qu'il n'esperoit.
Sy en voulsist bien estre delivres, ne il ne pouoit appercevoir nul bon tour a son desir, et si se advisa en pluseurs manieres comment il porroit respondre pour le mieulx.
Quant il ot pensé, si respondi en hault et dist:  " Seigneur Rommain, de ce plait que je avoie meü encontre vous sachiez que je m'en vueil deporter et vous quitte bonnement de tout ce que  je vous avoye encoulpé et anplaidié, car ce me semble pechié de vous encombrer ".
" Sire ", dist Gieffroy, " la vostre mercy, que vous nous clamez quitte et que vous ne nous savez que demander, mais bien sachiez que nous ne vous quittons pas, ains requerons que vous nous faciés faire raison selon les paroles que nous vous avons proposees en la presence du seneschal.
Et se l'en nous default de faire loyal jugement, li sage Ysopes en oïra nouvelles, ne ja, pour paine que nous en doions avoir, nous n'y perdrons maille.
Et pour ce, sire seneschal, vous prions nous, comme a bonne justice, que vous nous faciez hastivement droit de tous ceulx qui nous ont emplaidiez et encoulpez sanz raison, par quoy il nous facent amende de ce que nous leur demandons, selon les raisons que nous avons dictes et que droit dira ".
Le seneschal aperçut bien et entendi que, voulsist ou non, il lui convendroit aler droitte voye, se il ne vouloit estre du tout honniz.
Si appella a une part ceulx qui avoient plaidié et leur dist:  " Seigneur, sachiez que je ne vous puis aidier ne soustenir que vous ne soiez cheüz en dommaigie, ne je n'oseroie pour riens les Rommains forjugier, pour la doubtance que j'ay que messire li roys n'en oïst nouvelles, car je seroye honniz comme vous savez.
Si soiez advisé de prendre bon conseil, car tant vous dy je bien que, se  jugement va tout oultre, vous serez tuit honny.
Or vous conseilliez briefment ".
Sur ce li encoulpeur se traïrent a une part ensemble et demanda li uns a l'autre qu'il porroient faire:  " Par foy, seigneur ", dist Hanibal, " malement sommes menez par ces Rommains et pou nous prisent, ce me semble, car par cellui de qui il faisoient leur fol, nous ont convaincu et mis au dessoubz.
Onques mais si fait diables de fol ne fu; que l'eure soit maudite que il onques vint en ce païs! Nous cuidiesmes au commencement avoir tout gaingné et noz espoirs sont si müez que nous avons trestout perdu, se nous attendons jugement.
Sy n'y voy autre tour fors que nous nous humilions vers les Rommains et faisons paix a eulx au mieulx que nous pourrons, sanz aler plus avant en jugement ".
A ce conseil se sont consentu tuit communement, et en vindrent a Berinus et dirent qu'il vouloient faire paix a lui il et qu'il presist du leur ce qu'il voulsist, car a lui ne vouloient plus avoir plait ne riote.
Berinus dist que la besongne ne tenoit fors a son amparler, car sanz lui il n'en feroit riens.
Dont eurent ly bourgois grant despit, quant il leur convenoit estre en la mercy d'un tel homme, et dirent que Berinus les avoit bien gabez et pou prisiez, quant de son fol avoit fait son amparlier.
Que feroie je long compte? Li bourgois  s'en vindrent a Gieffroy et finerent a lui a sa volenté et a la volenté de Berinus.
Sy en fu chascun raïns selon leur puissance, et en furent tuit li citoien mat et esbaubi et eurent grant vergongne de ce que, par leur fait, il estoient ainsi confondu, et moult en fu leur orgueil abaissié.
Et li Rommains en faisoient grant feste et furent liez et baux pour le conquest qu'il avoient fait de ce qu'il estoient delivré sauf leur honneur du grant peril ou il avoient esté, et tout par le sens et par la soutiveté de Gieffroy; puis s'en vindrent tous a leurs nefs et, lors qu'il y furent venu, il s'umilierent tous envers Gieffroy et le mercïerent du bon conseil qu'il leur avoit donné.
Et sur tous les autres Berinus le mercia durement et ly dist:  " Sire je met mon corps et tout mon avoir en vostre commant, et vous ay loyaument et en bonne foy en convent que jamais je n'istray de vostre conseil, et vueil que le guerredon de vostre service soit pris du tout a vostre voulenté, car vous estes le secours de nostre delivrance ".
" Amis doulx ", ce dist Gieffroy, " mercïez en Dieu de laissus, qui le sens et le pouoir nous a donné, car par la grace et l'aide de Nostre Seigneur, nous sommes venuz a nostre entente par la peine et le conseil que je y ai mis.
Et puis que ainsi est, la mercy Dieu, que voz besongnes sont du tout venues et achevees a vostre  voulenté, je vous requier que vous me tenez le convenant que vous me feïstes en un point que vous estiés le plus desconseilliez, c'est que vous me faciez mener sauvement en la cité de Romme, ou je desir moult a aler; et je vous quitteray de toutes les courtoisies que vous me presentez a faire et a donner, la vostre grant mercis ".
" Sire ", dist Berinus, " or soiez tout a vostre paix, car je ne vous fauldray de ma convenance ne de vostre voulenté acomplir a mon pouoir pour y mettre corps et avoir.
Sy me commandez tout ce qu'il vous plaist, et je seray obeïssant du tout a vostre commandement ".
Aprés ces paroles dites, les tables furent mises, et s'assirent tuit au mengier; sy mengierent bien et voulentiers, comme cilz qui en avoient grant affection.
Et ainsi comme il estoient au disner assiz, .V.
damoiseaux nobles et faitiz vindrent es nefs Berinus, ou il seoit au mengier, et s'apparurent devant la table li uns aprés l'autre en maniere de messages.
Li premiers apportoit une couppe en sa main, riche et esmeree de fin or et faite de soubtil ouvrage, telle que je ne le vous savroie deviser, et estoit couverte d'un vert poile.
Cil messages estoit courtois et bien emparlez, si salua moult singulierement toute la compaignie, et puis demanda lequel estoit li sires qui commandement avoit sur  les autres.
L'en lui dist et enseigna que ce estoit Berinus; dont s'agegnoulla li messages devant lui moult humblement et lui dist:  " Berinus, li roys Ysoppes vous salue et si vous envoie ceste couppe, car il a tant oÿ dire de bien de vous que il vuelt estre voz amis ".
Puis vient li autres damoisiaux, et lui presenta un brant d'acier, le meilleur et le plus esprouvé que l'en sceüst a ce jour, et estoit envelopez en un vermeil sendail.
Aprés fist li tiers son present d'un bliaut richement ouvré, et salua Berinus en la maniere que li premier avoient fait.
Aprés li quars fist son message, qui apporta un mantel si noble et si riche que l'en n'en savoit nul si souffisant a prince ne a roy.
Et au derrenier vint li quins damoisiaux, qui apportoit en sa main un rain d'olivier en signifiance de paix et d'amour.
Quant chascuns ot fait son present, ainsi comme il lui fu enjoint, au mieux et au plus bel qu'il le sceurent faire, Berinus les en mercia courtoisement, ainsi comme il appartint.
" Sire ", fist don li uns des messagies, " je vous dy que messire a moult grant joye de ce que vous estes ainsi eschappez du grant dommage que l'en vous vouloit faire, et moult en prise vous et vostre conseil et tient a sage et soubtil, et, pour le grant bien qu'il a oÿ de vous recorder, il vous mande par nous que vous le vegniés veoir en son hostel, et il vous en savra moult grant gré.
-- Amis ", dist Berinus, " il vient a monseigneur le roy de grant humilité, quant il lui souvient de moy et, la  sienne grant mercis, il m'a fait grant courtoisie, si seroie moult liez, se je avoye chose qui lui pleüst.
Et pour ce, frere, que je sui en un merveilleux païs, je me conseilleray a ma gent de lui aler veoir, si vous prie qu'il ne vous ennuye.
-- Sire ", dist li message, " ains me plaist moult ".
Dont s'en conseilla Berinus a Gieffroy, et lui demanda qu'il lui looit a faire, et Gieffroy dist:  " Sire, par ma foy, je vous lo que vous alez veoir monseigneur le roy, car vous lui feriez despit se vous n'obeïssiez a son commandement; et c'est un seigneur qui a grant pouoir, si vous pourroit bien faire ennuy et dommage ".
Sur ce Berinus s'en revint aux messages et leur dist:  " Beau seigneur, vous me saluerez vostre seigneur et lui signifierez de par moy que quant que j'ay est en son commandement, et que je le mercy moult grandement du bel present qu'il m'a envoyé, et lui direz que je l'iray demain veoir, se Dieu plaist, et partie de ma gent avec moy, mais qu'il m'envoye sauf conduit, car nous avons d'usage en nostre païs que, quant un grant prince mande a un estrange marchant qu'il voist parler a lui, il y va par sauf conduit.
Et pour ce lui vouldroye je prier que le conduit il nous envoiast, se il lui pleüst, et, se ce non, il nous vueille mander sa voulenté qu'il vuelt que nous façons,  et nous ferons tant, s'il plaist a Dieu, que nous serons si bon ami ".
Lors que li messagier eurent eü la response de Berinus, il prindent congié et se mirent au retour et n'aresterent, si vindrent en la chambre au roy et le trouverent gisant en son lit, et avoit entour lui grant assemblee de gent de la cité qui recordoient comment li Rommain s'estoient deffendu en leur plait, si en avoit li rois Ysoppes moult grant joye.
Adonc vindrent li damoisel a leur seigneur, sy se agenoullerent devant lui et lui donnerent saluz et amour de par les Rommains, puis lui conterent de mot a mot la response de Berinus, et Ysopes, quant il l'ot bien entendue leur raison, si leur demanda de quel present il ot plus grant joye par semblant:  " Sire ", dist li uns, " il reçut lui mesmes de sa main l'espee que je lui presentay, et les autres joyaulx il commanda a recevoir.
Et nous fut advis que ce fu le present qui mieulz li pleut, car moult longuement la mania et regarda ".
Quant Ysopes entendi que Berinus avoit pris l'epee, si lui fu moult bel, car c'estoit moult bien signe de vaillant homme, et puis dist:  " Par ma foy, je sçay certainement que cil Romain est estrait de bon lignage, et croy qu'il soit sage et soubtil, mais trop  me merveille pour quoy il ne vuelt venir a moy parler, se il n'a gent qui le conduisent.
Certes, il ont tort se il se doubtent de moy.
Et nonpourquant il ont raison se il vuelent aler seürement, car il ne scevent mie les usages du païs.
Et pour ce je vueil et comment que demain au matin soient prest et appareillié .X.
chevaliers de ma gent qui voisent pour les Rommains, et que Ernander le seneschal voise avec, car je vueil que li Rommain soient amené sauvement et qu'il aient bon conduit ".
Le seneschal, qui la estoit present, fu moult liez quant il fu esleü du roy pour aler en celle voye, et il mesmes pourchaça les chevaliers qui l'endemain durent aler avecques lui pour le commant du roy acomplir.
Puis lessierent le jour passer et se reposerent la nuit, et l'endemain, quant il fu bonne eure, il s'en alerent pour querre Berinus qui ja estoit prest et appareillié.
Et estoient a conseil entre lui et Gieffroy, quant il perçurent Ernander et sa compaignie qui venoient vers eulx et les approcherent si qu'il entrerent es nefs et les saluerent de par le roy, puis dirent pour quoy il estoient la venus, et Berinus leur respondi qu'il estoit appareillié du tout au commandement du roy et que volentiers il yroit avec eulx.
Dont prinst Berinus une partie de sa gent,  si les fist vestir comme mesnie de grant seigneur, et il mesmes se vesti moult richement, ainsi comme il appartenoit a lui.
Et Gieffroy ne s'oublia mie aussi, ains prist habit tout a sa voulenté et fist oster tous ses cheveux, pour ce qu'il estoit tondu en guise de fol, ainsi come vous avez oÿ, puis vint Gieffroy a Berinus et lui dist:  " Sire, alons nous en quant il vous plaira, car vostre mesnie est toute preste.
-- Or en alons don, de par Dieu ",  dist Berinus.
Si se midrent a voie tous ensemble tant qu'il vindrent devant la sale Ysopes; la commenda le seneschal, qui les conduisoit, qu'il n'alassent plus avant, et dist a Berinus et a sa gent:  " Seigneur, je vous pry et requier et lo en bonne foy que nul de vous ne sonne nul mot jusques a tant que nous venrons en la chambre le roy, et vous dy que vous verrez grans merveilles et mainte diverse chose que vous ne veïstes onques mais.
Mais je vous asseür que vous ne trouverez ja chose qui vous face mal, sy n'en soiez en nulle doubte, ains venez seürement aprés moy; je vois devant ".
Dont entra le seneschal premierement en la sale et tuit li autre aprés lui.
Celle sale ne fu pas celle dont Gieffroy ot faicte mencion a Berinus au compte par devant, ains estoit une autre qui estoit d'autre part de la chambre du roy.
Ceste sale estoit du plus merveilleux ouvrage et du plus soubtil  que on trouvast en tout le monde, ne on n'en trouvast nulle qui lui ressamblast de beauté ne de noblesse.
Or vous diray en partie comment celle sale estoit ordonnee: li postis estoit fait et compassé d'unes joes de balaine, si bien et si bel apointié que nulz n'y sceüst que amender.
Et gisoient a chascun lez de ceste porte deux fier lion tuit deschaïné, qui gardoient celle entree en telle maniere que nulz n'y pouoit approchier sanz conduit, que tantost ne fust devourez et mis a mort.
Et avec ce il y avoit une ymage a celle entree qui estoit de fin or faicte par grant astronomie, qui avoit .VII.
piez de lonc et estoit grosse a l'avenant.
Et estoient tuit li membres respondant par art de mesure a la quantité du corps.
Et estoit celle ymage de tel semblant et si vivement coulouree que chascuns qui la regardoit cuidoit que elle eüst vie.
Et vous dy que si eueil et ses deux oreilles estoient de pierres precieuses, et avoit chascun membre telle couleur qu'il devoit avoir par nature, si que char vive ressambloient; la bouche mesmes estoit si bien compassee et les levres si faitissement ouvrees et coulourees de si bonne maniere et de si bon point entrouvertes, qu'il sembloit que elle parlast, et vous dy que par l'art de nigromencie il sembloit que celle fust vestue de fins draps.
Celle  ymage tenoit en sa main un riche cor d'ivire et en l'autre elle tenoit une escalete d'argent si qu'il n'estoit nulz qui laiens entrast sanz conduit que, ainçois qu'il se peüst appercevoir, que l'ymage ne cornast de son cor et sonnast de son escalete .III.
cops, et tantost aprés il estoit livrés a mort et devouré, et cil qui conduit avoient y pouoient seürement aler et venir sanz nulz perilz.
Et pour ce fist Berinus comme sages homs quant il demanda le sauf conduit.
Moult furent li Romain esmerveillé de cel ymage et eurent grant freeur des lyons, mais Ernander les asseüra; puis regarderent la sale de touz lez, qui estoit painte et enluminee si finement que ce sembloit toute vive chose de quanque il y avoit paint.
La peüst on veoir semblance de tous les faiz des anciens et concevoir en lui, aussi bien comme se l'en y eüst esté present.
Ainsi comme li Rommain durent passer oultre la sale, ainçois qu'il fussent yssu, le palais se mut et crolla merveilleusement, et vous diray par quel raison.
Ce fu li maistres qui le fonda et le compassa par tel maistrie que chascun jour en une heure il convient la sale tourner un tour, si que a l'esmouvoir la terre crolle et fremist toute.
Et en ce point que li Rommain estoient la, il fu heure de tourner, par quoy la terre mut si grandement qu'il n'en y avoit neïz un seul d'eulx tous qui se peüst sur piez soustenir.
Se li Romain furent adont esmaiez, ce ne  fu mie merveille, car il n'avoient mie telle chose aprise.
Si cuidierent bien a cellui point que leur derrains jours fust venuz et que tuit fussent deceüz.
Et nonpourquant, pour paour ne pour mesaise qu'il eüssent, il ne parlerent onques mot, ains passerent oultre la sale le plus vistement qu'il peurent, et fu chascuns moult joyeulx quant il se vit eschappé de ce peril.
Lors qu'il furent yssu de celle sale, il entrerent en un cloistre qui estoit pavez de moult divers pavement, car il n'est nulz homs mortieulx qui sceüst dire ne deviser les divers ouvrages qui y estoient pourtrait et figuré.
Et vous dy que en pluseurs lieux du pavement il sembloit qu'il y eüst divers serpens vifs et remuans, si que chascun des Rommains en estoit tout espouenté, et passoient tous en grant doubtance par dessus, ne il ne pouoient cuidier ne percevoir que ce fust painture ne pourtraiture, et comme plus aguisoient leur veüe a regarder ce pavement, mieulx leur sembloit que il eüssent vie, car il leur estoit adviz qu'il meüssent testes et queues et qu'il beassent les gueules pour mal faire.
A grant meschief passerent li Rommain parmy ce pavement, tant qu'il vindrent oultre le cloistre, dont entrerent en un praeil bel et vert et floury, raemply de toutes bonnes herbes et de divers fruis.
Et enmy ce prael avoit une tour a creniaux, et dedens celle tour avoit quatre dragons fiers et orribles, qui apparoient depuis le piz en amont  et avoient le dos li uns encontre l'autre; et estoient cil dragon si orguilleux que chascun gectoit feu et flambe par la gueule et si habondanment qu'il estoit adviz a ceulx qui les regardoient que tout le païs deüst ardoir, car li ressortissement des estincelles qui voloient contre les murs de toutes pars faisoit sembler que tous li lieux deüst embraser.
A celle foiz furent li Rommain esbaÿ et espouenté, et se trairent li uns prez de l'autre et cuidierent tous certainement mourir sanz nul deport.
Et bien croy certainement qu'il ne fust nulz homs, tant fust seürs, se de telle merveille ne fust acointés, qu'il n'en eüst eü grant hide et grant esmay du veïr et de l'oÿr.
Dont fu Berinus en tel point que bien voulsist avoir perdu son avoir et il fust mis a sauveté; il n'avoit en lui sens ne contenance, ains estoit si esperdu qu'il estoit sur le point de transir.
Quant Gieffroy vit la mesaise de lui, il prist Berinus par le poing et l'emmena grant aleüre devant les autres tout oultre le preel, tant qu'il vindrent dehors les murs.
Et quant li Rommain virent que leur sires estoit passez oultre sanz nul mehain, si leur revint un pou li cuers et passerent aprés oultre hastivement en grant paour et en grant doubtance.
Ainsi comme il orent passé les murs du preel, il trouverent une riviere dont l'eve couroit roidement vers la cité, et avoit un pont par deseure, par ou il leur convenoit passer.
A l'entrer de ce pont avoit .III.
escorpions et .II.
dragons  soustivement ouvrez de fin or, de l'oeuvre Dedalus, qui moult fu soubztil engignerres.
Et comment que cilz serpenz n'eüssent point de vie, si apparoient il tous vifs, et sembloit qu'il voulsissent devourer ceulx qui par la voulsissent passer; mais il estoient de telle vertu que tuit cil qui vouloient seürement aler pour bien, il n'avoient mal mais se aucuns y passast pour boidie ou pour traïson faire, li escorpion et li dragon estoient tantost si esmeü sur les mauvais, qu'il gettoient feu et flambe parmy les gueules, et estoit cilz feux si orribles que fer ne acier ne nulle autre riens ne pouoit durer encontre, et par ce feu estoient tantost devouré et bruÿ tuit li malfaiteur qui par ce pont que je vous ay dit vouloient passer.
Moult furent espouenté li Rommain de ces escorpions, mais Ernander le seneschal, qui les conduisoit, les asseüra et les mena oultre le pont tout sauvement, dont la riviere de par dessoubz estoit moult hideuse.
Or vous lairay des Rommains, sy vous conteray d'autre chose pour vous donner mieulx a entendre quelle celle yaue estoit, dont il avoient passé le pont, et comment cilz royaumes fu conquis.
Il ot jadiz un roy en ce royaume qui avoit nom Agriano, qui moult fu puissans et redoubtez, et ne fu mie nez du païs, et si tint bien le royaume .XL.
ans ou plus, ne onques en toute sa vie il  n'ot femme ne enfans.
Or vous diray comment il conquist le royaume.
Cil Agriano fu filz d'un roy qui ot nom Label, et fu nez en l'ille de Gamo et ot une seur qui ot nom Guigamo.
Label leur pere ama moult ses enfans et les fist nourrir en leur enfance songneusement et a grant honneur, tant que Agriano print si bonne nourreçon que ce fu li plus beaux enfes que l'en seüst en nul païs, ne on n'en savoit nul si sage ne mieulx enseignié, fors que tant pour la beauté qu'il sentoit en lui il s'enorguilli si et sourcuida que rien nulle ou monde ne prisoit, et pour la beauté dont nature lui avoit fait grace, il estoit amez et desirez de dames et de damoiselles en tous les lieux ou il repairoit.
Mais li jeux estoit malpartiz, car sur toutes les choses du monde il haioit les femmes et avoit en despit.
Ainsi que Agriano fu en l'aage de .XVI.
ans, Label ses peres morut, et li escheï le royaume de Gamel.
Quant il fu enterrez, Agriano fist assembler tous les barons de sa terre et les mist a raison et dist:  " Seigneur, mes peres est mort, dont il me poise, et bien sçay que ce fu pour ce qu'il fu trop subget a femme, et bien voy que tuit cil qui ont mis en femmes leur esperance sont mort et honny.
Et pour ce je vueil que vous tous me fianciés que vous ferez toute ma volenté, c'est que chascuns se vueille retraire  de femme et yssir hors de son dangier, car je vueil mon royaume delivrer a mon temps.
--  Sire ", dist uns chevaliers qui ot nom Grianor,  " pour Dieu, gardez que vous dittes et vous advisez, car ceste chose seroit trop deshonnorable et contre raison ".
Quant li roys entendi le chevalier qui aloit contre sa voulenté, si s'esprist d'ire et de maltalent et fist chiere d'omme enragé, puis dist en hault:  " Je commant a vous tous, si chier com vous amez voz vies, que chascun qui a fille ou femme ou niece en soit delivres dedens demain ceste heure, et que chascun en face commandement a ses subgez en telle maniere qu'il ne demeure femme nesune en tout mon regne, car je vueil savoir se l'en pourra sanz elles durer.
-- Ha! sire ", dist Grianor, " se Dieux plaist, ce n'avendra ja, car ce seroit contre droiture et contre la voulenté de Nostre Seigneur, qui femme fist et fourma pour faire a l'omme compaignie; pour quoy je vueil bien que vous sachiez que pour riens je n'envoieray en essil ne femme ne parente que j'aye, se pis n'y truis que j'ay jusques cy ".
Adonc ot li roys grant despit du chevalier, quant a son commant n'obeÿ, si le fist mettre en prison obscure et villaine, puis a parlé a ses autres barons et dist:  " Seigneurs, vous avez bien entendu que je vueil des femmes faire.
Sachiez que  s'il y a nul de vous qui vueille aler a l'encontre, je en prendray autelle vengance que j'ay fait de Grianor ".
Dont s'assentirent tuit li baron a faire le commant le roy, plus par crainte que par amour.
Sy s'en partirent du roy et s'en vindrent a leurs femmes, a qui il apportoient males nouvelles, car il les firent appareillier et aler au lieu qui estoit denommez pour elles assambler.
Et quant la menue gent virent que li grant baron estoient assenti a la voulenté du roy, sy virent bien que leur deffense n'y vauldroit riens, si firent aler leur femmes avec les autres.
Et quant elles furent toutes admenees, li roys fist devant lui admener Grianor et lui demanda s'il vouloit demourer a l'usage des autres et, se ce non, qu'il lui deïst sa voulenté.
Grianor respondi que pour riens ne demourroit, dont li fist le roy le nez couper et puis lui commanda a aler en essil avecques les femmes.
Dont furent nefs appareilliees a grant plenté au port, et fist on entrer les femmes dedens a grant meschief et a grant douleur, et furent garnies de ce qu'il leur convenoit, et sachiez que en cellui regne ne demoura femme, ne petite ne grande, jeune ne vielle; neïz la mere du roy et sa suer en convint il partir et entrer es nefs.
Puis leur  fist delivrer li rois .Vc.
mariniers, pour les dames faire mener, et mil chevaliers duiz de guerre, pour les conduire et resqueurre, se aucunes gens les vouloient contredire.
A tant se departirent du port, car il eurent vent a voulenté.
Bien pouez croire que a celle departie ot mainte larme plouree et grant dueil demené de chascune part, car les femmes crioient et se detordoient et batoient leur chiefs et detiroient leurs cheveux, et avoient telle angoisse que chascune voulsist bien mourir.
Et li homme d'autre part si estoient a grant meschief et faisoient bien autel dueil que les femmes ou greigneur, car moult leur touchoit au cuer ce qu'il perdoient meres, femmes, filles, seurs et cousines, si qu'il ne fust nuls qui les veïst qui n'en eüst tres grant pitié.
Puis s'en retourna chascun en son païs, fors que li grant baron a qui le roy commanda qu'il venissent a lui en sa cité, qui avoit nom Gamel.
Et estoit celle cité de moult grant noblesse.
Li roys Agrianor s'en ala en une tour qu'il avoit moult riche, et en celle tour avoit cent damoisiaux moult faitissement assemez et de tous les plus beaulx de son paÿs; la demanda ly roys les barons l'un pres l'autre, et leur compta son estre et comment il se maintenoit avec eulx, si leur monstra et aprist son fol usage et coustume.
Bien avez oÿ comment li mauvais roy renoiez exploita et comment il fu de mauvaise condicion, car il fist tant que tuit si home habitoient deshonnestement contre nature li uns a l'autre, par tout son païs.
Ycelle terre de Gamel si estoit moult prouchaine de la cité ou Berinus estoit arrivez, ainsi comme vous avez oÿ, laquelle cité avoit a nom Blandie, qui sonne autant comme  " ille de traïson "; mais ainçois fu elle appelee Couvetain qui vault autant comme  " ille sanz peine "; entre ces .II.
citez que je vous dy n'avoit que un bras de mer.
Sy avint que Agriano, li roys de Gamel, tantost qu'il eut faites les femmes convoier et aler hors de son païs, il dist a ses hommes qu'il vouloit aler conquerre celle ille de Blandie ou moult peu de gent avoit a ce temps.
Sy dist que moult tost l'avroient conquise, sy fist assembler ses os et dist que, s'il en pouoit venir au deseure, qu'il les atourneroit a l'usage de son païs.
Or vous diré des dames, qui s'en aloient par mer dolentes et desconfortees, et de Grianor qui estoit moult triste de son nez qu'il avoit perdu et pour son païs qu'il lui avoit convenu vuidier.
Tant alerent par mer qu'ilz choisirent le regne de Blandie et l'approuchierent assez pres.
Et vous dy que Grianor estoit en la nef tout devant avec la mere et la suer au roy Agriano,  et en celle nef avoit cent des meilleurs et des plus souffisans chevaliers qui les conduisoient, qui moult estoient courrouciez du mauvais usage que li roys avoit entrepris, mais point ne lui oserent debatre.
Or avint que Grianor au nez couppé les mist a raison et leur dist:  " Seigneur, je saroye voulentiers se vous retournerez en nostre païs ".
Il respondirent que non et qu'il avoient plus chier a aler en estrange païs, mendiant et querant les aventures, que de demourer riches et acoustumer le fol usage du roy:  " Seigneur ", ce dist Grianor, " et je vous dy en verité que, se vous voulez ouvrer par mon conseil, nous ferons tant que le païs de Gamel sera mis en bon point ou au moins nous serons a joye et a honneur et ystrons hors de cest essil ".
Et tous li chevaliers s'assentirent a ce que Grianor voult dire, et lors dist Grianor:  " Faisons un seigneur qui ait commandement sur nous et que nous lui donnons a femme la fille de no seigneur loyal qui est seur au roy renoyé ".
Li chevalier tous communement tindrent ce conseil qui estoit bon et loyal, et le firent ainsi que Grianor les conseilloit.
Li nouviaux sires qui fu esleüz si ot nom Mirame, et la dame si fu appellee Guigamo.
A  cestui seigneur fist chascuns feaulté et hommage en bonne foy.
Quant ce fu fait, il furent moult approuchié de l'ille de Blandie, sy que cilz du païs les pourent veoir tout a plain; si eurent grant hide et grant paour pour la multitude de gent qu'ilz veoient et furent en grant doubtance de perdre la terre, car ilz n'estoient mie gent pour guerre souffrir.
Si prindrent conseil ensemble et s'assentirent qu'il obeïroient du tout a eulx, car il sentoient bien qu'il ne pourroient du tout contrester a leur force.
Ainsi qu'il estoient en ce parlement, toutes les nefz arriverent, et descendirent a terre sain et sauf.
Et Griano, qui estoit li plus sages d'eulx tous et par qui conseil il avoient ouvré, s'en vint a Mirame le nouvel seigneur et a ceulx de son conseil et leur dist:  " Seigneur, je loueroye en bonne foy que l'en envoiast a la gent de ce païs pour savoir leur voulenté et s'il vouldroient obeïr a nous ".
Que vous feroye je long compte? Cil du païs furent tuit lié quant il peurent trouver paix et amour en Mirame et en ses gens, et vindrent tuit a lui et obeïrent tous a son commandement et lui donnerent la seignorie de la terre, sanz guerre et sanz nul debat, et le gouvernement de tout le païx.
Quant Mirame fu mis en possession de  l'isle de Blandie, il fist fermer et efforcier les chastiaux et les lieux du païs, et Agriano, li faulx roys desnaturez, quant il perçut que li chevalier qui les dames avoient conduites ne retournoient, si fu moult courroucié, et bien pensa qu'il l'avoient laissié et que perdu avoit leur aide.
Ne demoura guieres aprés que tous ses os furent assamblez pour aler sur l'ille de Blandie, car il les avoit mandez, ainsi com vous avez oÿ.
Dont lui vindrent nouvelles que les dames et li mil chevaliers avoient prins l'ille de Blandie et qu'il avoient fait un seigneur qui la terre vouldroit deffendre.
Adonc li fu ses mautalent doublez, car il lui fu adviz que celle ille ne conquerroit mie si legierement comme il avoit esperé.
Adonc il fist son serement que jamais il n'avroit repos jusques a tant qu'il avroit conquis Blandie et fait justice de ceulx qui encontre lui l'ont emprise a garantir.
Puis entrerent il et sa gent en mer, tuit appareillié de bateillier, et errerent tant qu'il approuchierent Blandie.
Et quant cilz du païs sceurent que li roys Agriano venoit sur eulx espris de grant maltalent, il vindrent a Mirame leur seigneur, pour avoir conseil.
Et Mirame, qui estoit homs puissant et de grant vertu, leur commanda qu'il fussent tous appareillié pour eulx deffendre, et puis demanda conseil a sa gent comment il se pourroient maintenir:  " Sire ", se dist Grianor, " je vous conseilleray en bonne foy.
Il est bien voir que Agriano nous het moult durement, par quoy nous pouons certainement savoir que, s'il nous puet par force prendre, nulz avoir ne nous garantiroit de mort, et si sont trop plus de gent que nous ne sommes, siques, s'il pouoit arriver et prendre terre, noz effors ne nous vauldra rien contre le leur.
Sy lo que nous alons au devant eulx et leur deffendons le port ".
Cilz consaulx fu tenuz et ottroiez, si vous dy que, quant Agriano et sa gent deurent venir a terre et qu'il cuiderent prendre port, cil du païs le leur deffendirent viguereusement, et en y ot moult de mors de chascune partie.
Mais en la fin ot Agriano vittoire par la grant plenté de gent qu'il avoit; et se rendirent tuit cil du païs a lui par un convenant qu'il devoient demourer bien et en paix ou royaume et toutes les dames aussy parmi un treü qu'il devoient rendre chascun an a Agriano, et ainsi il leur fiança loyaument a tenir bonne paix.
Et sur ce l'en se desarma de toutes pars, et cuidierent tuit cil du païs estre asseür.
Mais Agriano fist tantost prendre leur roy et lui fist son nez couper et crever un eueil, et puis aprés commenda ainsi faire a toute l'autre gent, et aux hommes et aux femmes, ne onques n'y fist espargnier ne mere ne suer ne parent ne parente que tous et toutes, petit et grant, ne fussent esnazé et que chascun ne perdist un eueil.
Et aprés ce il et sa gent entrerent es nefs et s'en repairierent en la cité de Gamel a grant joye de leur victoire, et li autre demourerent en l'ille  de Blandie, mat et esbaubi pour leur mehaing, et faisoient tuit communement si grant dueil que je ne le pourroie ne savroie deviser.
Et moult leur grevoit ce qu'il ne pouoient percevoir en nulle maniere come il peüssent avoir vengence de leur ennemy.
Et parmy le dommage et la grant honte qu'il avoient receüe, si leur convenoit il chascun an rendre treü et leurs testes racheter; et encore y avoit il pis, car chascun an, quant on portoit le treü au roy Agriano, il le faisoit recevoir et puis faisoit tous les messages pendre, ne cil de Blandie n'osoient mie pour ce refuser le treü a paier, car moult redoubtoient la mauvaistié et la felonnie de Agriano.
En tel meschief et en tel servage demourerent .XIIII.
ans.
Et quant il avint qu'il furent entré ou .XVe.
an, Mirame, qui le regne tenoit, manda sa gent par devant lui et leur dist:  " Seigneur, pour Dieu mercy, vous savez bien le despit et le servage en quoy Agriano nous a long temps tenuz.
Sachiez vrayement que je ne le puis plus souffrir, et vous dy que jamais a nul jour il n'avra treü de moy, pour chose qui m'en puist avenir, soit de vie ou de mort, car trop longuement il l'a receü.
-- Sire ", dirent trestuit si homme, " mescheoir puist il qui vous en fauldra, car plus chier avons a mettre noz vies en aventure  que de demourer en tel servage ou nous avons long temps esté et demouré, Dieu mercy ".
Quant Mirame entendi que si homme estoient en bonne voulenté de lui aidier, sy en ot grant joye et fist ses chastiaux rappareillier et refforcier et sa gent garnir de ce qu'il leur convenoit.
Et moult estoit chascuns en grant voulenté et en grant desir de prendre vengance du roy Agriano, qui tant de despis leur avoit faiz que plus n'en pouoient souffrir, et prirent cuer et vigueur en ce qu'il estoient moult creü de bonne gent pour la grant plenté des femmes qu'il avoient eües, et la gent Agriano estoient malement decreüz et affebliez, car mauvaisement peüssent multiplier selon le pechié qu'il maintenoient contre Dieu et contre nature.
Et pour ceste raison se resvigorerent cil de Blandie et deffaillirent a paier le treü, et quant Agriano vit qu'il furent en deffaulte, sy en ot grant dueil et les menaça moult durement.
Adont esleut .XL.
de ses chevaliers les plus puissans et les plus sages et croy que ce furent cilz qui premiers s'assentirent a la folie, et ces chevaliers il envoya en l'ille de Blandie, pour demander son treü a ceulx du païs, et si leur bailla .I.
briefvet pour baillier au roy.
Li .XL.
message s'appareillierent et puis se mirent a voye et ne cesserent par mer et par terre, sy vindrent devant Mirame le roy et lui baillierent le brief  que li roys lui envoyoit, et avecques ce lui dist li uns des messages:  " Roy, je te fais assavoir que par ta grant folie et par ce que tu ne t'es acquité vers monseigneur, toute ta gent sera morte et destruite, et si te mande Agriano que tu fuies hors du royaume et te va pourchacier ailleurs, car cy ne pourras tu durer d'ores en avant ".
Lors fu Mirame irez, quant il entendi la menace, et adont ne leur respondi mie, ains prist le brevet et lut ce que dedens estoit, et parloient les lettres en telle maniere:  " Nous, Agriano, par la grace de Dieu, roy de Gamel, a Mirame mon subget, non salut.
Sachez que je me merveil moult ou vous avez prins l'orgueil et la hardiesse de moy retenir ma droiture, dont villainement tu es parjurez envers moy, pour quoy je te faiz savoir que jamais je n'avray mercy de toy ne de ta gent, ne je n'en prendray nulle raençon fors que la teste de chascun par tout ou je vous porray trouver, comme de traïtes foy mentie, ne ja n'aiez fiance en nully qui te puist aidier ".
Quant le roy de Blandie entendi le villain mandement que le roy Agriano lui faisoit, sy fu si alumez d'ire et de maltalent que en grant piece ne pot mot dire, et la premiere parole qu'il dist aprés ce qu'il ot la letre leüe, il commanda a prendre les .XL.
chevaliers et fist a chascun couper le nez et la baulievre et toutes les oreilles  et tous les eueils crever, fors que a un tant seulement a qui il laissa un eueil pour les autres mener et puis leur dist:  " Seigneurs, or avez vous le guerredon de vostre message.
Si en pouez aler, quant vous vouldrez, monstrer a vostre seigneur la courtoisie que je vous ai faite, pour l'onneur de lui; et lui dites que autant ou plus lui en feray je, se je le tien ".
Et avecques ce commanda li roys que tous les mariniers eüssent leurs nez coupés.
Puis s'en repairierent li message vers la cité de Gamel a grant meschief et grant confusion, de quoy cilz de leur païs furent moult dolent et esmeü, quant il les virent repairier a tel douleur et a tel meschief que vous pouez oïr.
Sy s'en vindrent li message devant Agriano en la sale, ou tuit li meilleur chevalier du païs estoient assemblé pour oïr nouvelles des Blandïens.
Et si s'en venoit tout devant le chevalier a qui on avoit laissié un eueil, et admenoit les autres aprés soy, tenans les uns aux aultres.
Quant le roy Agriano vit ses messages si laidement deffigurez et tous senglens, si ot grant destrece a son cuer, et ce ne fu mie de merveille; sy s'escria de grant aïr et dist:  " Comment, seigneur, qui a esté si osez que tel despit vous a fait? Ne savoient il mie bien que vous estiés tuit de ma gent et que je vous y avoie envoiez?   -- Certes, sire ", font cil, " si savoit bien et de tant nous fu il trop pis que nous estions a vous, car il vous heent durement,  et est maintenant le roy de Blandie fier et orgueilleux, ne il ne vous prise nulle riens.
--  Qui vous a ce dit " ?  dist li Roys.
-- " En non Dieu, sire, il pert a nous malement, ainsi comme vous pouez veoir en la moye foy.
-- Seigneur, vous serez vengié prouchainement.
Or me dites: m'ont il mon treü envoyé?   -- Sire, sachiez qu'il ne vous envoyent autre treü fors tant qu'il ont juré que, se il vous tenoient, il vous feroient deux temps pis qu'il n'ont fait a nous.
-- Il ont droit ", ce dit Agriano, " se il me heent, car aussi ne leur vueil je ne bien ne amour ".
Atant laissierent ces paroles ester, sy entendirent tous a dueil faire par toute la cité.
Et li desloyaux roys, qui sur tous les autres estoit espris de grant maltalent, fist tous ses os assembler efforcieement et appareillier nefs et galees a grant plenté.
Et entrerent ens moult richement appareillié et s'en vindrent vers la cité de Blandie.
Et li Blandien qui bien savoient que li Gamelois venoient sur eulx furent tuit garny et apresté de eulx deffendre et en grant desir de vengier la honte que Agriano leur avoit faite par long temps.
Si attendirent tant qui li Gamelois furent venu a port et qu'il eurent tous pris terre.
Dont vindrent cil de Blandie et se mistrent richement en conroy et coururent sur la gent Agriano.
En celle assemblee moult en y ot de mors et de navrez de chascune partie.
Et y perdi Mirame  li roys .IIII.
de ses filz, dont il en avoit sept de la seur Agriano, qui touz estoient chevaliers preuz et hardiz.
Mais en la fin aida Dieu au royaume de Blandie et furent tuit li Gamelois desconfit en telle maniere que onques nulx n'en eschappa, qu'il ne fust mors ou pris.
Et li roys mesmes Agriano y fut retenuz, car li deables qu'il avoit servi lui vouloit rendre le guerredon de son service.
En telle maniere com vous avez oÿ furent tous les Gamelois vaincu, et cil de Blandie eurent victoire.
Sy s'en repairierent a grant joye en la cité, car moult y firent grant conquest.
Tantost aprés ceste desconfiture li rois Mirame fist querre et amener tous les foueurs que on pot trouver en son royaume, tant qu'il en ot plus d'un millier, puis les fist tous entrer en euvre et fouirent tant, que par nuit et par jour, que dedens demy an il firent une fosse en terre qui ot mil toises de parfont.
Et encore vuelt dire Martiaux, qui la matiere de ce livre concueilli, que celle fosse fu trop plus parfonde que je ne dy, mais on ne l'ose mie affermer, car il dit que en demy jour ne venist pas une pierre au fons.
Lorsque Mirame ot fait faire celle fosse, il fist avaler par dedens Agriano lui disiesme de ses plus haux barons.
Et tous les autres qui furent prins en la bataille il fist mettre a mort villainement.
Or ot Agriano la merite de ce qu'il ot Dieu couroucié, et fu mis  et avalez en l'orrible fosse, car Dieux ne veult mie consentir la malice de ses euvres.
La dedens lui faisoit Mirame donner assez a boire et a mengier, si qu'il n'avoit nulle souffrette ne de fain ne de soif, mais de toutes autres mesaises que l'en peüst dire ne penser, il avoit tant que nulx corps d'omme n'en pouoit plus souffrir.
Et ce que tout le pis lui faisoit, ce furent si compaignon qui estoient mors, fors que li uns tout seulx qui avoit esté ses amis et ses compains du fol mestier, car la pueur des charoignes et la hide qu'il en avoit lui doubloit sa paine.
Et vous dy que, quant li corps furent pourry, toute la fosse fu raemplie de vermine, de culeuvres et de serpens qui moult grant travail lui faisoient.
En tel meschief et en tel peine langui Agriano par l'espace de .X.
ans.
Et ne cuidiez mie que nulz autres homs y peüst avoir duré, car Dieux le consenti a tant vivre pour ce qu'il lui vouloit faire sa char chierement comparer les oultrages contre nature qu'il avoit faiz.
Quant il pleut a Dieu que la charoigne de Agriano le felon fust delivre de ceste grief douleur, et que l'ame eüst son tourment que le corps avoit desservi, je vous conteray qu'il en advint et en quelle maniere il morut.
Il avint en ce tempoire que un homme en Egipte, qui Altercans estoit nommez, occist  son pere et sa mere, et son frere chassa il hors de son païs, pour sa mauvaise voulenté acomplir de sa suer, qu'il amoit encontre loyauté, et fist tant qu'il l'eut a femme comme s'espouse et si en fu la meschine moult angoisseuse, car elle savoit bien que c'estoit contre Dieu et contre droit, mais elle ne lui osoit deveer pour la cruauté de lui.
Tant fu Altercans en la compaignie sa suer que elle fu ençainte d'enfant.
La meschine fu moult dolente, ne elle ne se pouoit saouler de plourer ne de dueil faire.
Et quant Altercans le sceut, si en fu aussi moult courroucié, comme cellui qui estoit fel et de pute nature, tant que li Ennemis vint a lui et lui dist: " Altercans, je voy que tu es pensis et plains d'ire pour ta suer qui est ençainte, sy te diray que tu feras: pren un batel et entre dedens entre toy et ta suer et te fay singler en mer et la occis lui et son enfant; et je t'asseür que pour ce faire seulement tu avras telle seignourie que tous li mondes te doubtera.
Manque le quillemet fermant.
Or pouez veoir comme li deables engignoit Altercans, qui estoit homme de mauvaise condicion et de peu de foy, et de tant fu il plus legier a decevoir, si comme il apparu, car il crut tel conseil, dont il avoit depuis grant merveille, ainsi comme vous porrez oÿr cy aprés.
Cilz Altercans, quant il ot eü l'ennortement de l'Ennemi, il pourchaça tant et engigna que entre lui et sa suer furent en mer et errerent tant qu'il furent loing de terre.
Lors prist un glave qu'il  avoit apresté et en fery sa suer qui en lui se fioit et l'occist.
Aprés ce il lui ouvri le ventre et en traist hors l'enfant innocent et le coppa en .II.
parties, puis getta sa suer et l'enfant dedens la mer.
Pour ceste orible cruauté, Dieux qui est justes et droituriers, consenti a l'Ennemi demonstrer son pouoir, par quoy vengance fust prinse de ce meffait.
Si que li fel Altercans ot fait cel oultrageux omicide, la mer se commença a engrossier et a enfler, et li airs fu troublés, li cieulx s'ouvry, et saillirent druement tonnerre et esclistre, et s'esmeurent li vens si grossement qu'il estoit bien avis que li mondes deüst finer.
Et avecques ce la mer et la terre s'ouvry et englouti Altercant a toute la nef ou il estoit et l'emporta jusques en l'abisme.
Li lieux ou celle avanture avint, que la nef fu perie, est orendroit appellez de toute gent qui vont par mer, gouffre de Sathanie, et lui mist en ce nom pour la raison de ce que gouffres en grieu vault autant a dire en françois que  "vengence" ; et la meschine qui la fu murdrie de son frere ot a nom Sathania, c'est a dire  "vengance de Sathanie".
Et en ce lieu est encores un grant peril de mer et y sont mainte gent pery.
En icellui jour que celle vengance fu prinse, estoit li roys Agriano en la chartre a Blandie, a grant honte et a grant misere.
Si avint, ainsi qu'il plut a Nostre Seigneur, que la mer et la nef que la terre transglouti, ala tant par dessoubz terre que elle entra en la fosse ou Agriano languissoit et empli la fosse auques toute plaine d'eaue et la le convint noyer.
Et par ceste aventure fu li gloux Agriano mort et peri, et emporterent li deable l'ame de lui en Enfer, et la sera tourmenté sanz fin selon ce qu'il ot deservi.
Je vous ay dit comment Altercans et Agriano furent perilz et tourmenté pour leur mauvaises euvres, et comment la mer du gouffre vint en la chartre Agriano a toute la nef ou Altercans estoit.
Or vueil je que vous sachiez que par celle aventure fu la faite une riviere crüeuse et orrible, qui va et vient au gouffre de  Sathanie parmi la terre qui la se ouvry, et est celle eaue si merveilleuse que riens qui vive n'y puet atouchier, que lors ne muire de crüel mort; et avecques ce elle saut de haut en bas et boust et escume par telle maniere que du veoir a l'en grant hide, pour la grant tempeste que elle demaine.
Et vuelt l'en dire que, puis l'eure que Altercans et Agriano furent perilz, l'en a maintes foiz en celle riviere veü leurs corps floter par dessus, et si recorde l'en en verité que tout ce qui perist en ce gouffre de mer vient en la riviere de Blandie, si que l'en y voit moult souvent par dessus seuronder les hommes mors, les nefz, les mas et les voiles.
Seigneur, tout ainsi que je vous ay compté de Agriano avint il tout certainement, selon ce que Martiaux en recorde, et devint la chartre ou il fu mis une riviere dont je vous ay fait mention.
Sy fist on faire un pont par dessus, fort et hault, et couroit l'eaue par dessoubz roide et bruyant, parfonde et si hideuse qu'il n'estoit nulz, tant fust viguereux ne hardy, se par la le convenoit passer, qu'il n'en eüst hide et paour.
Et par la fu ce que li Romain passerent en grant doubtance.
Lors que li Rommain eurent passé ce pont, si trouverent en une place un arbre de tel façon comme vous avez oÿ devant, quant Gieffroy le devisa a Berinus; et quant il virent la grant plenté des testes qui y pendoient, si leur ratenria moult le cuer.
Dieux! Qui fust cil qui les veïst a qui il n'en preïst pitié? car si grant nombre en y avoit que on ne les peüst estimer.
Grant entente mirent li Rommain au regarder tout en alant, car nul point n'y arresterent, et alerent tant qu'il vindrent en la chambre Ysopes, et le seneschal, qui les conduisoit, si entra tout devant et les admena devant le roy.
Si le saluerent moult honnorablement, ainsi comme il appartenoit, et puis se sont assiz li Romain devant le lit ou Ysoppes gisoit, car il estoit si febles qu'il ne se pouoit mais soustenir.
Li roys Ysopes bienveigna les Romains moult debonnairement, et puis regarda voulentiers la contenance d'eulx et la noblesse, car il estoient richement affublé de manteaulx et se maintenoient fierement.
Quant li roys, qui estoit assiz en son lit, les ot bien regardez, si leur dist:  "Seigneur, bien voirs est que je vous manday.
Si vous sçay moult bon gré de ce que vous vous estes traveillé de venir a moy, par quoy je vueil que vous sachiez que, se vous avez mestier de chose que je puisse faire, je vous en rendray moult bonnement le guerredon.
Et vrayement onques mais je ne vy gent qui si me pleüssent, et si en ay moult veü en ce païs.
Et pour ce, se il vous vient a plaisir, je saroye voulentiers l'achoison de vostre vie, car je espoir que vous estes venuz en ce  païs pour marchander; si vous prie que, vous m'en dites la verité, et je vous ay en convent, par la foy que je doy a Dieu et a vous, que a mon pouoir je vous en conseilleray et vous aideray a sauver corps et avoir, ne ja n'en soiez en doubtance.
-- Sire", dist Berinus, "la vostre grant mercy de la courtoisie que vous nous presentez".
Moult eurent li Romain grant joye quant li roys Ysopes les ot prins en main et en convent de eulx garentir.
Si en furent plus asseür et cuidierent pour voir que Fortune ne les peüst nuire, car tuit li baron de la court se penoient de eulx servir et honnourer.
Mais Gieffroy, qui estoit li plus malicieux d'eulx tous, ot doubte, pour la grant reverence que on leur portoit, qu'il n'y eüst en la gent du roy grant decevance, sy respondi en telle maniere:  "Sire" , dist il au roy Ysopes, "vous nous avez requis en admistié que nous vous disions la cause pour quoy nous meüsmes de noz païs et pour quoy nous sommes marchant.
Sachiez, sire, que nous respondrons voulentiers a vostre requeste, mais nous parlerons ainçois ensemble, pour quoy nous vous en puissions mieulx dire la verité.
-- Seigneur" , ce leur a dit li roys, "ce me plaist moult bien et m'est moult bel aussi".
Atant Berinus et sa gent s'en tournerent d'une part a conseil, et Gieffroy, en qui il avoient toute leur fiance, sy leur dist:  "Seigneur, je  vous dy en verité que je ne sçay pas se li roys nous a fait celle demande ou pour mal ou pour bien, pour quoy je vous prye que pour riens nulle qui adviegne, vous ne me desdisiez de chose que je die, car bien sachiez que cilz respons n'est mie a gas, mais convient que nous soions bien advisé de respondre pour ce que, se nous disions verité, chascun fera sa moquerie de nous et ses gabois, et, se nous leur faisons mensonge a entendre, il le nous convient faire si bien et si adviseement que nous n'en puissions estre reprins; car tost en pourrons cheoir en dangier et en dommage, se nous ne nous guetons encontre le malice des gens de cy aval, et bien pouez savoir que pou en y a qui ne nous heent et qui ne soient tous desirans de nous faire encombrier, et bien l'avez trouvé en eulx.
Et si croy que, s'il nous ont fait aucun honneur par leur malice, qu'il l'aient fait pour nous decevoir et honnir, car ce sont une gent que Dieux maudie.
Et pour ce ne vous esmayez mie, ains soiez tuit de bon cuer et de liee chiere, car, se vous estes de mauvais convenant, nous serons traÿ et desconfit; sy vous resvigorez et faites bon semblant, et se Dieux plaist, en qui je croy, je parleray en tel maniere dont nous nous acquitterons bien envers eulx, et s'en tendront bien a paié".
Et li Rommain lui respondirent:  "Sire, Dieux le vous ottroit par sa grace.
-- Or nous en alons", dist Gieffroy,   "devant le roy, car nous avons trop demouré".
Adont s'en vindrent devant Ysoppes, chascuns en grant doubtance et sanz nul mot dire, car du tout s'en attendirent a Gieffroy, et estoit chascuns en grief pensee quel chose il avoit empensé a dire.
Dont en prist Gieffroy la parole, si dist:  "Sire, tout avant que je vous die riens de nostre affaire, je vous requier que vous vueilliez faire vuidier de vostre gent, car il ne seroit pas raison que devant toute la gent nous comptions comment il nous est".
Li roys entendi bien que la requeste estoit de raison, sy commanda a yssir hors les bourgois et plenté de l'autre baronnie, si que nulz ne remest en la chambre, fors cilz qui pleurent a Gieffroy.
Et puis commença il sa raison et dist ainsy:  "Sire, puis qu'il vous plaist savoir l'achoison de nostre vie, or entendez et je vous en compteray la pure verité.
Sire, il ot un plait a Romme d'une aventure qui y fu, et vous diray qu'il en advint.
Il est bien voirs que en la cité de Romme il y a establi .VII.
sages qui sont moult renommez de grant science savoir, sy que, pour le grant sens dont on les sent raemplis, toute maniere de gent viennent a eulx de dyvers païs pour avoir conseil et enseignement.
Or avint un jour que messages ne sçay de quel païs vindrent aux .VII.
sages de Romme et demanderent conseil de .III.
demandes qu'il leur firent, et li sage, quant il entendirent  les messagiers, sy eurent grant merveille de ce que, pour si pou de chose demander, ils estoient venuz a eulx d'estranges terres et le tindrent a grant folie.
Et nonpourquant prindrent il respit du respondre jusques au lendemain: or vous diray quelles les .III.
demandes furent".
Li uns des .III.
messages dist que ses sires avoit une dent en sa bouche, qui estoit mauvaise et pourrie, et tant lui faisoit d'angoisse que nul repos n'en pouoit avoir ne par nuit ne par jour, et que que tantost que aucune chose y atouchoit, il lui estoit advis qu'il deüst enragier et mourir.
Et pour ce l'avoit ses sires la envoyé pour savoir comment il s'en pouvoit delivrer.
Aprés cestui dist uns autres que en la chambre son seigneur avoit une fenestre que l'en ne pouoit si bien estouper que une mouche n'y venist chascune matinee et seoit sur la main de son seigneur a l'eure qu'il devoit le mieulx dormir, et aloit et venoit sur sa main arriere et avant.
Et s'il advenoit que par aucune chose il remuast sa main ne peu ne grant, elle le pongnoit si que toute la main en devenoit enflee et vermeille, et s'en douloit moult durement.
Et de ce vouloit il avoir conseil qu'il en pourroit faire ne comment il s'en pourroit deffendre.
Aprés ces .II.
parla uns autres et dist que ou milieu du preel son seigneur avoit un perier grant levé et bien fait, mais tant estoit de mauvaise nature que tout entour lui,  tant que ses umbres pouoit ataindre, herbes ne fruis ny autre chose n'y pouoit frutiffier ne venir a bien.
Et nonpourquant pourtoit cil periers beau fruit, mais bien veritez estoit que ja tant on ne le laissast meürer que nulz en peüst gouster ne essaier et, s'il advenoit par aucune aventure que un pou de ce fruit lui passast le col, tantost le convenoit estrangler ou mourir de male mort.
Et de ce requeroient il conseil comment l'on en pourroit ouvrer.
Et li sages departirent jusques au lendemain, qu'il leur mirent jour de respondre, et endementiers il parlerent ensemble et demandoient li uns aux autres qu'il pourroient respondre.
Mais il ne pouoient mie adviser que cilz n'eüssent fait grant ignorance, qui estoient venu de si loingtaing païs pour si pou de chose demander, si leur sembloit une grant truffe et que nulz consaulx de sage homme n'y appartenoit.
Sy s'acorderent a ce que ja n'en feroient response, car il cuidoient certainement que on n'y eüst envoyé fors que pour eulx gaber et que on les eüst ainsi en despit.
Et sur ce il s'en revindrent aux messages a l'eure qu'il leur avoient mise, et dist li uns qui parla pour tous:  "Par foy, seigneur, cil qui vous a cy envoyé prise petit nous et noz sens et pou aconte a son avoir despendre, car je croy que en vostre païs ait moult de gens qui bien vous eüssent sceü dire la maniere de sa dent oster, de la mouche occirre et de son perier copper sanz vous  travellier en ces parties.
Sy avons grant merveille pour quoy vous estes cy venuz et moult en sommes pensis et abaubiz, ne nous n'en savons autre chose que dire ne que cuidier".
"En ce point, sire estoit cil damoisiaux a Romme qui encore n'avoit pensee ne voulenté d'estre marchant, et fu present quant ces paroles que vous avez oÿes furent dictes.
Et quant il vit que li .VII.
sages furent si pensis, sy entreprist la parolle et dist:  " Seigneur, or soiez tous a vo paix, car je en respondray tant, se Dieux plaist, que vous et vo sire vous en tenrés a bien paié Et bien sachiez que grant sens et grant mistere avoit en ce que vous demandiez ".
" Adont se traÿ, sire, Berinus qui cy est, vers les messages qui les respons avoient requis, qui estoient gens de grant honnourance, et leur dist:  "Seigneur, vo sire qui cy vous a envoyé pour sens enquerre et demander vous sara bon gré, si comme je espoir, se vous voulez entendre et retenir ce que je vous diray, par quoy vous lui sachiez bien recorder.
Vous dictes qu'il se plaint de ce qu'il a une dent pourrie en sa bouche, qui moult de mal lui fait, ne ja depuis qu'aucune chose y avra touché, il n'avra santé ne repos tout le jour, et pour ce estes vous venuz demander aux sages quel chose il en pourra faire.
Je le vous diray: je loue qu'il face celle mauvaise dent arrachier,  quelque mal et angoisse qu'il lui face a l'oster, et ne le laisse pas pour ce, car mieulx li vault souffrir peine et douleur une seule heure que chascun an deux fois ou trois ou tous les jours de sa vie.
Mais au traire convient grant soutiveté et que l'en preigne bien garde que nulle riens ne remaingne dedens la char, que ja si pou n'y en remanroit, que trop ne lui feïst a souffrir.
Et lui dirés que point ne lui soit ennuy se autre dent ne revient en icellui lieu, car il doit mieulx amer que la place soit wide que chose y ait qui mal lui face.
Et par ce que je vous ay dit, il puet savoir et entendre qu'il doit oster en sus de lui ceulx qui lui vuelent mal fere.
Et sachiez, pour voir, que puis que li homs congnoist et entent que il a entour lui personne qui le vueille grever, il fait que folz se il ne s'en delivre, car souvent avient que qui a felon voisin il a mal matin.
Et si vous dy que un cuer mauvais empire tout un grant païs et envenime, si vault mieulx que la place en soit delivree que plus longuement en soit encombree de lui".
"Seigneur", dist Berinus, "vous avez bien entendu ce que je vous ay dit de la dent de vo seigneur.
Or vous diray de la mouche de quoy  vous faites la plainte pour lui.
Je vous dy qu'elle est doulce et debonnaire devant et fele et crüeuse par derriere, car elle porte le miel en la bouche et en la queue porte le venin, sy que elle point et envenime.
Tout ainsi est il d'omme de mauvaise nature, car com plus bel semblant vous fera et vous dira doulces paroles, et plus vous gardez songneusement de lui, car en derriere il vous poindra et le trouverez fel et crüeux, se vous en avez mestier.
Et est li mauvais de tele condicion que qui mieulx lui fait et pïeur l'a.
Et de ce que vous dittes que, quant la mouche vient sur la main vo seigneur, que nul mal ne lui fait, tant qu'il tiengne sa main coye, et, lorsqu'il la remeut elle le point et envenime, ne point ne lui remembre que longuement l'a tenue sanz lui mal faire: et ainsi est il de l'omme felon et couvert, car quant tous jours vous l'avez servi et honnouré et fait grant courtoisie, se vous lui failliez une foiz de sa voulenté faire, vous l'avrez tantost perdu et vous pourchacera ennuy et dommage en toutes les manieres qu'il pourra, ne ne prendra ja garde a chose que vous lui aiez faite par devant.
Et pour ce vueil je que vous dites a vo seigneur que je lui loue que, se la mouche vient jamais asseoir sur lui et il la puet ataindre, que tantost l'ocie sanz espargnier, ne ja ne soit en doubtance pour le venin qui de lui ystra, car, puis qu'elle sera morte, ses venins n'ara pouoir de lui mal faire.
Et par telle semblance, quant aucuns preudons  a un traïteur entour lui, il en doit viguereusement prendre justice, car ja, puis qu'il sera destruis, sa mauvaistié ne fera mal a nul homme".
Aprés ce Berinus leur dist:  "Seigneur, j'ay entendu de vous que vostre sire se plaint de son perier, et je vous en diray mon advis.
Veritez est qu'il sont une maniere de gens convoiteux, envieux et plains d'avarice, qui sont bel et parant, mais nulz biens ne peuent venir d'eulx, ains sont de sy mauvaise condicion que, s'il veoient un preudomme riche d'avoir et assez aisé et il ne peüssent trouver art ne engin par quoy il en peüssent avoir leur part, il avront si grant envie sur lui que jamais n'avront bien ne repos jusques a tant qu'il lui avront pourchacié honte et dommage, et ont a lui si grant haÿne qu'il le vouldroient avoir occis a tort et sanz raison.
Et ainsi il sont si crüel ennemy et le heent sanz cause pour son bienfait.
Icelle gent qui sont de tel maniere sont de la semblance a ce perier de quoy vous nous avez compté, qui trop est de mauvaise nature, car neant plus ne peuent celle gent bien faire ne frutifier, comme li periers vo seigneur, qui nul bon fruit ne puet porter.
Et ainsi comme li felon convoiteux heent leurs voisins sanz nulle cause, fors pour la mauvaistié d'eulx et de leurs cueurs, cil perier, pour la mauvaistié de lui, ne lait meürer ne  venir a bien fruit ne herbe qui pres de lui soit.
Et puis que vostre sire scet et apperçoit que ses periers est telx, il le deüst emonder de rains et de branches, par quoy il fust si affoiblïez qu'il ne peüst nuire ne empeschier aux autres arbres ne les fruis de son vergier.
Et par ceste raison porra bien vo sire entendre, quant vous lui dirés, en quel maniere il se devra maintenir vers ceulx qui sont de ceste nature et de celle mauvaise condicion".
"Sire", dist Gieffroy a Ysopes, "or avez vous oÿ comment Berinus respondi aux messages.
Or vous dy que, tantost qu'il eurent entendu le respons, il prindrent congié et s'en partirent a grant joye sanz faire plus long compte, fors tant que l'en leur demanda de pluseurs parties dont il estoient et a qui, mais nullement ne le vouldrent descouvrir.
Et pour ceste raison, sire, li .VII.
sages de Romme furent mat et esbaÿ et espris de maltalent, et eurent grant envie sur ce damoisel pour le sens qu'il virent en lui, et qu'il respondi si soubztivement a ce qu'il ne seurent respondre, et le acueillirent en si grant haÿne que voulentiers l'eüssent mis a mort.
Mais Berinus s'en fouy hors du païs, pour la doubte d'eulx, sy ot grant paour pour ce qu'il sont tuit seigneur de la cité de Romme, sy que, pour sa vie sauver, il prinst tout son avoir et entra en mer et devint  marchant, ainsi que vous poez savoir et veoir apertement".
Tout ainsi que vous avez oÿ auttorisoit Gieffroy Berinus de tout ce qu'il pouoit et savoit, si que le roy Ysopes se saignoit a merveilles de ce que Gieffroy lui contoit, car ce fu Ysopes mesmes qui avoit envoyé aux .VII.
sages de Romme pour avoir les respons des .III.
demandes, et fu Gieffroy li uns de ceulx qui y alerent en message, et tuit li autre estoient mort, car li felon cuvert, qui habitoient ou regne de Blandie, les firent murdrir couvertement, et ainsi eüssent il fait Gieffroy, se il ne se fust desconneüz et fait contraiz, ainsi que vous avez oÿ devant ou compte, ne nul ne sceut qu'il devint ne s'il estoit mort ou vif; et encore la, ou il estoit devant le Roy, estoit il si desconneüz que nulz ne le pouoit ravisier.
Et en ce temps que je vous ay dit, avoit en l'isle de Gamel uns homs puissans qui estoit traïtres et mauvais et estoit de la lignee le desloyal herite renoyé.
Cil avoit si tous ses voisins induis que moult peu de gent avoit ou païs qui ne fussent felon et mauvais, ne nulz entour lui qui y repairast ne pouoit frutifier en nul bien.
Cilz puissanz homs estoit bien de la nature au perier et de la dent pourrye, sy que, pour la mauvaistié de lui, li roys Ysopes l'en fist fouyr hors du païs et lui touli terre et avoir, et ce fu  auques l'ocasion pour quoy il envoya a Romme.
Quant Gieffroy ot comptee la declaracion des demandes bien et faitissement, comme cil qui bien le savoit faire, li roys Ysopes regarda moult Berinus, car bien recongnut les paroles que Gieffroy lui avoit dites, puis dist:  "Seigneur, par ma foy, vous me semblés bonne gent et sage, et sachiez que quanques cilz preudons a dit et compté est veritez et en sui tesmoing; car je sui cil qui a Romme envoya pour les .VII.
sages esprouver, et ce qu'il a dit de mot a mot on me raporta, mais je ne sçay pas qui respons en rendi et, qui qu'il fust, il respondi moult sagement.
Et se ce fu cil damoisiaux, ainsi que on m'a donné a entendre, je dy que c'est li plus sages homs et li plus soustieux que je congnoisse au jour d'uy; par quoy je sui moult liez de sa venue, car j'ay espoir que bien et honneur m'en advenra et, se il vuelt doresenavant par mon conseil ouvrer, jamais ne lui convendra marchander par mer ne par terre ne estre en dangier de nully, car je le feray seigneur et roy de tout ce royaume et lui donray une belle niepce que j'ay, a femme et a espouse, se mi baron le me loent, car il n'afferroit mie que je telle chose feïsse sanz leur conseil.
Voirs est que ce sont mi hommes et que je sui leur sire, mais onques je ne feis riens sanz leur conseil ne sanz leur voulenté, ne ores ne le  commenceray je mie.
Et sachiez, seigneur, que je sui moult dolens de ce que tuit cil que je envoyay a Romme pour les respons avoir sont mort et trespassé de ce siècle.
Et sur tous les autres li cuers me deult moult plus de l'un, qui estoit appelez Gieffroy, car il estoit sages et de mon privé conseil, si l'amoye moult, mais je ne sçay qu'il est devenuz, dont il me poise, ne s'il est mort ou vif.
Et se cil Gieffroy fust en vie, ou li uns des autres messages, la chose en seroit plus certaine de ce que cil preudons a dit, et nonpourquant je le vueil bien croire".
Lors que li Rommain oÿrent parler de Gieffroy, si leur fremy toute la char et eurent grand hide que l'en ne le recongneüst.
Mais il estoit si desguisiez et desconneüz que nulz ne le peüst adviser ne congnoistre.
Quant ces paroles furent dites, li roys manda toute sa baronnie, et y vindrent chevalier, escuier et bourgois, et en y ot assez plus que quant on leur fist la chambre widier, car grandement en y ot qui y vindrent, qui estoient engrans des nouvelles oïr.
Et quant il furent tous assemblez, Ysopes les meist tous a raison et leur dist:  "Seigneur, bien sçay que je doy a vous tous foy et loyauté, et vous d'autre part le devez a moy.
Et sachiez que je vous ay loyaument amez et vous ay tel sire esté, si comme je croy, qu'il n'y  a nul de vous a qui j'aye meffait ne qui se sache plaindre de moy.
Et s'il en y a aucun qui puisse monstrer desraison que je lui aye faite, je sui prest de l'amender tout a sa volenté, car vous m'avez, les vostres bonnes mercis, bonnement tenu a seigneur et porté honneur et reverence; et pour ce je ne vueil faire chose que ce ne soit par le gré et l'assentement de vous tous.
Seigneur, veez cy les Rommains, qui sont bonne gent et sage et de grant honnourance, et ont un seigneur qui cy est, nobles et vaillans, et a qui Dieux a donné parfait sens de nature, si que pour le bien, le sens et la noblesse que je perçoy en lui, je lui vueil ma niepce donner a femme, se vous tous le voulez agreer et octroyer, car je sçay bien que en nulle personne ne la porroye je plus souffisamment emploier ne marier.
Sy prie a vous tous, de quanques je puis et sçay, que a ce mariage vous vueilliez assentir pour l'amour de moy, et en die chascuns sa voulenté et tout ce qu'il lui est advis sur ce, et je lui en saray tres bon gré pour certain".
Pour ce li baron alerent ensemble a conseil, et dist chascuns ce qu'il lui en sembloit pour le mieulx.
Li uns disoit avant et li autre arriere, et en la fin il s'i fussent tuit assenti, quant Ernander le seneschal dist une convenance qui  avoit esté pieça faite et que li pluseurs des barons avoient en convenant a tenir par leur serement.
Or vous diray quelle la convenance fu.
Quant Ysopes vint premier entre celle faulse gent, il avoit en ce regne un roy qui estoit moult ancïens, avec qui Ysopes repaira longtemps.
Cilz roys avoit une moult belle fille sage et courtoise, ne nul autre hoir il n'avoit.
Celle fille li roys donna a Ysopes pour ce qu'il le vit sage et de bonne condicion, et le fist roy et elle roÿne a son vivant.
Aprés ce, li vieulx roys et la roÿne sa fille morurent en brief temps, ne nul hoir de la meschine ne demoura a Ysopes.
Dont s'assemblerent li baron du royaume, et vouldrent a Ysopes toulir la couronne et faire roy un bastart, qui estoit filz du roy ancïen.
Cilz bastart avoit nom Amahus.
Moult se penerent tuit li baron du roy Ysopes deseriter et de cellui Amahu couronner, mais Ysopes se deffendi viguereusement encontre eulx et fist tant par son sens et par son engin qu'il demoura ou royaume bien en paix.
Mais la concorde des barons fu en la fin que, aprés le decez de Ysopes, Amahus seroit roys et, se Amahus mouroit avant, le regne devoit escheoir a un sien filz, qui estoit appellés Logres.
Et fu regardé qu'il aroit a femme la niepce Ysopes, qui estoit moult bonne damoiselle.
Cilz convenans fu fiancé a tenir des barons,  mais tant y ot adjousté avec, que, se Ysopes peüst monstrer aucun qui meilleur droit y eüst, et cil l'osast emprendre a prouver encontre Amahu et son filz, il aroit le regne et la demoiselle aussi, se par aucune maniere il en pouoit venir au dessus.
Pour ceste convenance que vous avez oÿe fu ce que li baron ne se vouldrent consentir au mariage de Berinus, car il ne vouloient mie trespasser leur serement.
Sy s'en vindrent a Ysopes et lui conterent la besongne et comment il estoient lïé par serement, puis lui demanderent respit de respondre a sa requeste, et le roy leur ottroya de bonne volenté et leur meist terme de revenir.
Et sur ce il se departirent et prindrent messages et envoyerent a Logres, car ses peres Amahus estoit trespassez, et lui manderent comment li roys Ysopes vouloit sa niepce marier a autrui que a lui et lui vouloit donner le regne de Blandie.
Et Logres, quant il entendi la nouvelle, si lui mua tous li sans et commença a tressüer d'ire et de maltalent, et puis dist par grant aïr:  "Comment, deable! ou cuide Ysopes trouver corps de chevalier qui ose entreprendre a combatre corps a corps contre moy qu'il ait greigneur droit que moy ou royaume de Blandie, qui fu heritage a mon tayon? Par ma foy, se nul  l'entrepent, il s'en repentira, et ançois que je soye desherité de la terre qui m'est juree et fiancee, je soufferay moult de travail".
Dont commanda Logres a appareillier sa gent d'armes et de chevaux et de tout ce qu'il leur convenoit, et puis se mist a voye a tout .IIIIc.
chevaliers.
Or revient le compte aux Rommains qui sont ou royaume de Blandie.
Vous avez bien oÿ par devant par quelle adventure il y vindrent et comment il ont esté despeschié par la soustiveté de Gieffroy, et ainsi qu'il furent receü a grant honneur du roy Ysopes, qui vouloit sa niepce donner a femme a Berinus et faire roy de toute la terre.
Ce dit le compte que, quant Berinus vit l'onneur que le roy lui vouloit faire, sy en fu touz esmaiez, puis traÿ ses gens d'une part a conseil, et dist a Gieffroy:  "Pour Dieu, sire, je vous prye que vous me conseilliez puis que vous m'avez commencié a aidier: car je feray du tout ce que vous me louerés, ne ja, tant comme je vive, je n'ystray de vostre conseil, car vous m'avez loyaument secouru a mon besoing et encores en ay je bon mestier".
"En la moye foy", dist Gieffroy, "il y a moult fort a vous bien conseillier de ce que li roys vous presente, car ce me semble mauvais du faire et mauvais du laissier.
Et te diray comment: voirs est que, se tu espouses la damoiselle, tu seras roys et elle roÿne du plus riche paÿs que  l'en sache en tout le monde de son grant, et tuit cilz qui o toy sont avront richesse et honneur a grant plenté.
Mais je y voy un grant peril, par quoy je ne te l'ose loer, car je dy que la gent de ce païs sont felon et traïteur, ne il n'a en eulx foy ne loyauté ne nulle doulceur.
Et quant il percevront par aucune avanture et maniere que tu ne seras mie de si parfait sens que je l'ay fait entendent et comme il cuident que tu soies, saches en verité que, se tu n'avoies adont aide et bon conseil, il t'avront en brief terme occis ou mehaignié vilainement, ou au moins il t'enchaceront du royaume a grant confusion; et, pour tant, fait li prendres cest honneur moult a redoubter".
"Et d'autre part, il y eschiet trop grant dommage en refuser tel seignorie et telle noblesce, ne jamais cil ne devroit avoir ne bien ne honneur qui telle chose refuseroit pour paour de mort, quant on le puet avoir pour dire  " Je le vueil ",  car pour seulement avoir l'esperance du conquester, devroit on mettre vie et honneur en aventure.
Et avecques ce je sui certain que, puis que li rois Ysopes t'a sa niepce et le royaume offert et presenté, que, se tu ne le prens, nous sommes perdus et traïz; car riens ne te lairoit de nul avoir que tu ayes, ainçois te feroit tout tollir et oster, et encores nous yroit il bien, se par tant nous pouoions eschapper.
Et pour ce je ne te  sçay quel conseil donner, si prie a Dieu qu'il le te envoye selon ce qu'il scet qu'il t'est bien.
Et nonpourquant de .II.
maulx fait il bon eslire le mains mauvais.
Il m'est advis, selon ce que je puis veoir et aparcevoir pour le mieulx, que mieulx te vault prendre le royaume et la damoiselle, qui est belle et gente, que refuser la voulenté du roy, car plus de maulx nous en pourroit advenir du laissier celle offre que du faire".
Quant Berinus ot entendu le Conseil de Gieffroy, il print congié d'Ysopes et s'en repaira a ses nefs entre lui et sa gent, et le roy lui commanda que pour rien il ne laissast qu'il ne revenist a lui au jour que li baron devoient venir.
Et Berinus lui enconvenença.
Quant il furent venu a leurs nefs, si s'appareillerent et garnirent de ce que mestier leur estoit et parlerent li uns aux autres de pluseurs choses.
Et Gieffroy mesmes si dist a Berinus:  "Sire, je vous ramentoy que, quant Dieux avra consenti que vous serez fait roy et mis en la possession du royaume, que vous me tenez convenance de moy faire mener a Romme, ainsi que vous le m'avez creanté et toute vo gent, ne je ne vous demande autre merite de nulle chose que je vous aie faite ou aidié".
"Aimy! chier maistre", dist Berinus,   "que avez vous dit? Est ce a certez que vous me vouldrez laissier? Par foy seroye je bien dont traïz et perduz, car verité est que vous avez garanti moy et ma gent de grant peril et delivré des mains de malle gent de ce païs.
Si ne me fauldrés mie doresenavant, se Dieu plaist, car je ne porroye durer ne vivre sanz vous.
Et maintenant vient li plus grans besoings que je eüsse onques mais; sy vous prie pour Dieu, mon chier maistre, que vous ne me laissiez point, car je vueil que vous soiez sire de quanques j'ay et aray, ne ja chose que vous vueilliez commander ne vous sera escondite ne contredite.
-- Sire", dist Gieffroy,  "la vostre mercy, mais bien sachiez que pour riens qui puist advenir, je ne lairoye que je ne voyse a Romme, se je puis en nulle maniere".
Onques pour chose que Berinus peüst dire ne faire, Gieffroy ne lui voult ottroier le demourer, de quoy Berinus ot grant angoisse.
Et atant je m'en tairay, sy vous conteray de Logre, qui vint en la cité de Blandie a grant orgueil et a grant boubant, et fu toute la cité estoumie du renon de lui et de la bonne chevalerie qu'il admenoit.
Et tuit li autre baron estoient venu au jour que Ysopes leur avoit mis, mais il n'en estoit nulle parole, pour le cry qui estoit aval la ville de la grant fierté que Logres demenoit entre lui et sa gent.
Et sans faille ce estoient li plus cremeü  et li plus redoubté qui fussent en tout le païs.
Et tantost que Logres fu descendu, il prinst .X.
de ses plus souffisans chevaliers et les envoya aux Rommains et leur commanda qu'il dissent a Berinus qu'il avoit grant merveille et desdaing de ce que telx homs qu'il estoit avoit emprise si grant hardiece comme de lui desaisir de s'amie et lui desheriter, et moult avoit fait grant oultrage quant il osa penser a si haulte chose que au royaume de Blandie; car il n'appartient mie a lui, ainçois se devroit entremettre de ses oings remüer, de paumoier ses cuirs, d'acheter poy et suif et penser que ses nefs soient saines et entieres.
Et de tel chose se doit il soignier, car mieulx se saroit il aidier d'un voile radouber et refaire que de avoir seignourie sur gent ne grant terre gouverner.
Et avec ce il lui manda qu'il vuidast tost le regne et le païs ou, se ce non, il lui feroit briefment sentir et appercevoir le pouoir de lui.
Tout ainsi que vous avez oÿ firent le chevalier leur message, et quant Berinus entendi le reprouche que Logres lui mandoit, si esprist et embrasa de grant ireur, ne de grant piece il ne pot mot sonner, et quant il pot revenir a sa parole, si dist:  "Seigneur, il me semble, a ce  que j'ay entendu de vous, que vo sire ne m'aime riens, et si ne sçay pour quoy ne a quoy, car je ne lui meffis oncques riens que je sache, et de ce qu'il a vers moy mespris il a fait grant villenie.
Si lui direz de par moy que je ne doubte lui ne les siens fors que de raison et que, se ainsi estoit que Dieux me voulsist donner l'eür que je peüsse venir a l'onneur et a la seignourie du royaume de Blandie, je ne le lairoie ja, pour menace que vous ne autre peüst ne sceüst faire, que je ne receüsse liement la dignité de roy et que je ne soye roy, se je puis".
Sur ce li messages s'en partirent sanz congié prendre, et s'en vindrent a Logre leur seigneur, si lui conterent ce qu'il trouverent en Berinus et lui dirent qu'il estoit homs de grant fierté et que riens ne doubtoit lui ne ses gens ne son pouoir.
Et de ce ot Logres grant despit.
Et Berinus d'autre part si estoit moult courroucié et enflé de l'oultrage que Logre lui avoit mandé, car il avoit grant cuer et estoit preux et viguereux et bien taillié de tous membres.
Et si estoit homs de grant lignage et estrait de noble gent; il n'avoie mie d'aage plus de .XXX.
ans, par quoy il estoit ou meilleur point qu'il peüst estre.
Si regarda en lui mesmes et lui fu advis qu'il devoit bien valoir un autre homme; puis appela sa gent et leur monstra le contraire et le despit que Logre lui avoit mandé, et dist:  "Seigneur, je vous dy en verité que trop longuement puet on  bien souffrir mauvais dangier.
Vous savez bien que, ja soit ce que je n'aye mie receüe l'ordre de chevalerie, si sui je bien de l'extraction que je le peüsse avoir fait, se a plaisir me fust venu et eüsse eü de patremoine terres, fiez et heritages a grant plenté, et eüst bien mes lignages ottroié que chevaliers eüsse esté.
Sy ai moult le cuer esmeü de ce que Logres m'a mandé en reprouvier que je face mes oings et mon suif remüer et que je ne sui mie homs qui doie terre tenir, si m'en ennuye grandement et si en sui honteux et abaubiz.
Et pour ce, seigneur, je vous fais savoir que je vueil estre chevalier sanz nulle faulte, car j'ay grant desir de moy vengier de la villenie qu'il m'a mandee, et vouldray deffendre le royaume de Blandie contre lui, ne ja, tant comme je soye vif, il ne recevra couronne, ains esprouveray mon pouoir contre le sien.
Sy vous prie, mes chiers maistres, de quanques je puis, que vous me faciés chevalier, car d'autre que de vous ne le vueil estre.
Pour Dieu, doulx Gieffroy, delivrez vous, si m'adoubez vistement sanz nul delay, car jamais je n'avray joie ne bien jusques a tant que j'aye nom de chevalier, par quoy Logre puist savoir qui je sui.
Et si lui vueil faire savoir que du regne ne de la damoiselle ne joïra il ja, se il ne le gaigne par ses armes".
Or vous diray que Gieffroy respondi a Berinus:  "Beaux tres doulx amis, vous devez savoir que c'est grant folie de chose entreprendre de quoy l'en se puist repentir un peu de temps, ne de quoy on soit par son fait mesmes reprins ne deceü.
Ains doit sages homs endurer et souffrir et lui adviser, ainçois qu'il entrepreigne aucune chose a faire, a quel chief il en puet venir.
Et vous dy que bien pensers vault petit, qui ne contrepense.
Vous m'avez cy parlé que vous voulés armes recevoir, mais, mes doulx amis, il vous convient ainçois savoir et regarder a quoy ce seroit bon et que avenir vous en pourroit, car bien sachés que Logre est bon chevalier et esprouvé et duiz et apris d'armes et de batailles, et est fier et crüeux, et est tous li plus redoubtez de ce païs, car mains nobles barons fors et viguereux a mis a mort par la proëce de lui.
Et se ainsi est que vous soiez chevalier, et vous venez en champ contre lui pour la damoiselle calengier et le royaume, et il avient que vous soiez ou mort ou pris, si comme vous serez, se Dieu ne vous est en aide, tantost aprés nous serons tuit mort et destruit.
Sy vous loe que, puis que ainsi est que le regne et le païs vous ne pouez tenir en paix, que nous prenions congié au roy  Ysopes.
Et sachiez, sire, que s'il estoit ainsi que vous peüssiez avoir toute ceste terre sanz debat et sanz plait, si ne vous loueroie je mie a prendre le regne de Blandie, car je sui certains que, se vous en estiés roy, il vous convendroit mourir villainement.
Et devez estre tout liez et savoir grant gré a Nostre Seigneur de ce que vous avez trouvee honnorable occasion de vous en aler, par quoy, se vous voulez ouvrer par mon conseil, je cuideray si bien parler au roy Ysopes demain, quant nous irons a court, que bonnement nous donra congié, et nous en pourrons aler hors de ce païs bien et en paix".
"Sire", dist Berinus, "comment qu'il en voise, ou de l'aler ou du demourer, je vueil avant estre chevalier.
Sy vous prye mon chier maistre, si chier que vous m'amez, que vous me vueilliez acomplir mon desir, et du seurplus je vous lairay convenir du tout a vostre volenté, et octroieray quanque vous vouldrez faire et commander.
Mais tant vueil je que vous sachiez que jamais par mon gré je ne seray marchant ne ne m'entremettray de chose que nulz gentilz homs me puist reprouver".
Briefment a parler, il convint en la fin que Gieffroy feïst Berinus chevalier, car il le estoit tres qu'il estoit de la mesnie du roy Ysopes.
Et quant Berinus eut receü l'ordre de chevalerie, ainsi qu'il estoit acoustumé, li mengier furent apresté, si mengierent tant qu'il leur pleut; et aprés mengier, Gieffroy mist les Romains a raison et leur dist:  "Seigneur, par ma foy, moult ay esté esmaié et en grant doubte qu'il ne nous convenist demourer entre celle male gent.
Mais, Dieu mercy, nous avons raisonnable occasion du departir selon ce que Logre et li chevalier du païs le debatent.
Et bien sçay que se Berinus demouroit roy, il seroit a nous tous couvert.
Et pour ce je vous prye a vous tous qu'il n'y ait nul si hardi de vous qui demain parle devant moy en la presence du roy, ains me laissiez tout seul parler et respondre a toutes gens qu'il nous dira.
Et je prye a Dieu que, par sa pitié, il nous vueille aidier et conseillier selon ce que besoing nous sera".
Et sur ce li Rommain s'en alerent reposer liez et joyeux, et ot Berinus grant esperance de repairier en la cité de Romme a tout son grant avoir.
Et bien cuidoit encore recouvrer son heritage et son fief par le sens et la soutiveté de Gieffroy.
Mais Fortune s'efforçoit grandement par quoy il demourast en la terre de Blandie et qu'il fust sires et roys du païs.
Et Gieffroy si repensoit et soustivoit aucune voye qu'il n'y fust mie receü, car il congnoissoit bien l'estre et la mauvaistié  de la gent qui en Blandie habitoient, si ne vouloit mie qui li Romain eüssent honte ne ennuy.
Celle nuit passa et le jour vint, si se leverent li Romain et s'atournerent gentement et bel de pourpres et de cendaulx, de draps d'or et de samis, et Gieffroy mesmes fu faitissement appareillié.
Puis s'en vindrent moult noblement a court et s'apparurent devant le roy qui leur fist tres grant honneur; et sur tous les autres il monstra grant semblant d'amour a Berinus, car moult l'avoit acueilli en grant chierté pour le bien que Gieffroy en avoit dit.
Quant li Rommain furent venu, Ysopes les mist a raison et dist:  "Seigneur, sachiez que je sui moult desirant que Berinus vostre sire, soit roy de ceste terre aprés mon decés, s'il puet estre en nulle maniere.
Mais il y a un grant contredit qui moult fait a doubter; si ne seroit mie raison que je le vous celasse, ainçois le vous diray.
Il est bien voir que ce royaume je n'ay mie par heritage, si que je ne le puis donner ne garantier a nul homme, se il n'est ainsi que cellui a qui je l'octroieroie ne fust tant preux et si hardi qu'il voulsist entrer en un champ encontre un chevalier qui est appellez Logre, ne autrement il ne puet avoir le regne ne le païs, se il ne se combat encontre  lui, mais qui son orgueil lui pourroit abatre, il pourroit joïr de la couronne paisiblement.
Et ainsi fu faite la convenance, grant temps a.
Et si vous fais bien assavoir que cil a qui Dieux donroit tant d'eür qu'il peüst venir au dessus de la bataille, il pourroit bien dire qu'il seroit sire de la meilleur terre de son grant qui soit en tout le monde, et pourroit soi venter qu'il avroit la meilleur damoiselle a femme, la plus belle et la plus sage que l'en pourroit trouver en nul païs".
Adont commenda Ysopes que sa niepce venist avant, et elle y vint moult faitissement assemee.
La damoiselle estoit belle, gente et de noble contenance, sage et advisee en parler, debonnaire, sanz orgueil et loiale en toutes ses euvres.
Et avec ce Nature l'avoit fourmee sy gracieusement de chief, de viaire et de tous autres membres que nulz ne savoit que amander, et estoient tuit si membre compassé par art de mesure.
Tant estoit la meschine belle et plaisant que nulz ne se pouoit saouler de la regarder, ne il n'estoit nulz si faintiz que en lui ne preïst cuer et hardement.
En telle maniere vint la damoiselle devant son oncle, si le salua moult amiablement et en aprés tous les Rommains qui a merveilles  regarderent le maintieng d'elle et le noble atour dont elle estoit acesmee.
Deux chevaliers lui estoient a ses lez, et avoit en sa compaignie grant plenté de nobles damoiselles.
Les Rommains se leverent tous a l'encontre d'elle, et elle les en mercia moult debonnairement; dont s'avança Berinus et dist:  "Damoiselle, par amours, or vous seez, s'il vous plaist".
Et la damoiselle, qui estoit courtoise et bien aprise, dist:  "Sire, or vous seez avant la ou il vous plaira et je m'asserray decoste vous".
Dont la print Berinus par la main et s'en alerent asseoir sur un tapiz un pou en sus des autres et parlerent ensemble d'unes choses et d'autres; et en parlant Berinus fu si espris et embrasez de l'amour de la damoiselle qu'il ne sceut comment il lui fu ne comment il devoit parler, et furent tous si penser et si desir converti en elle loyaument amer que de riens autre ne lui souvenoit, neïz de Gieffroy, ains muoit longuement couleur et getoit uns lons souspirs et uns grans plains, si qu'il avint que Gieffroy le seurvit et apperçut qu'il estoit souspris.
Sy en fu trop malement courroucié, ne il ne savoit que faire, par quoy il les peüst departir, car moult doubtoit l'ennuy qui en pouoit advenir, si tressuoit tout de fine angoisse et aussi  de ce qu'il ne pouoit faire sa voulenté de Berinus qui estoit avec la damoiselle.
Et la damoiselle aussi se apparçut a la contenance de Berinus que Amours le destraignoit et monstroit son pouoir sur lui, mais nulle semblance ne lui en monstra.
Neantmains lui plaisoit moult la chiere et le semblant de lui, et bien voulsist que ses oncles lui eüst ja donné a mary et a seigneur, si lui dist:  "Sire, j'ay entendu dire que monseigneur le roy a tant oÿ dire de bien de vous qu'il vous feroit voulentiers seigneur et roy de ceste contree, et pour moy mettre a honneur, il me donroit a vous a femme.
Mais une chose y a dont je et lui sommes moult courrouciez, car je suis a Logre donnee et octroÿe par un convent que, se aucuns homs lui prouvoit de son corps contre le sien, que meudre droit y eüst de lui, il en devoit avoir l'avantage.
Sy seroie moult joyeuse se qui que soit me pouoit acquitter de celle convenance, car certainement je n'ameray ja Logre, tant comme je vive".
Quant Berinus entendi la damoiselle, sy commença a sousrire, et lui sousleva le cuer de joye et de fin desir, et puis dist:  "Damoiselle,  .Vc.
mercis de ce que si débonnairement avez parlé a moy par vostre grant humilité.
Et sachiez que vostre nom je saroye tres volentiers.
-- Sire" , dist elle, "j'ay nom Cleopatras.
-- Damoiselle, ce soit de par Dieu, qui vous doint joye et honneur.
Et si me doint force et pouoir que je puisse faire chose qui soit a l'onneur et au proufit de vous, car je vueil d'ores en avant estre voz amis et voz chevaliers et faire quanque vous me vouldrïez commander pour mettre corps et avoir en aventure.
Sy vous prye et requier pour Dieu, chiere damoiselle, que vous me vueilliez amer et retenir a amy, par un convent, que je prendray la bataille encontre Logre et lui prouveray qu'il n'a nul droit ou royaume de Blandie.
-- Sire" , dist la damoiselle, "et je vous ottroy mon cuer et m'amour, et soiez certains que onques mais homs ne le pot avoir ne jamais autre ne l'avra".
Dont fu Berinus lié et joyant et li crut moult forment le cuer et hardement avec courage.
Adont vindrent .II.
messages qui estoient a Logres; sy entrerent en la chambre et dirent au roy moult orguilleusement comment Logre lui mandoit qu'il lui tenist sa convenance.
Et Ysopes leur respondi moult doulcement:  "Dites a Logre que je en parleray a mes barons et a mes hommes  qui cy sont, et aprés je lui manderay, tout ce qu'ilz m'en conseilleront".
Et Berinus, quant il entendi l'orgueil des messages, si fu moult eschauffez, et Amours si lui donna hardement de parler sanz autre conseil avoir, et dist:  "Seigneur, dites a Logre qu'il voise bellement menaçant, car moult petit nous acontons a son orgueil ne a son boubant, et soit seür que la pucelle ne la terre n'avra il pas.
Et si lui tendra le roy sa convenance, car je sui tout prest de prouver encontre luy que je y ay meilleur droit qu'il n'a.
Et me trouvera demain en champ tout garny de bataillier pour combatre corps a corps, car mieulx vault que de nous deulx soit li champs finez que plenté d'autre bonne gent en mourussent.
Et que cilz qui vaincra soit couronnez, et li vaincus se voist pourchacier en autre païs.
Mais encore ameroie je mieulx qu'il me laissast en paix joïr de la terre, que ce qu'il me convenist combatre, et bon gré lui en saroye, se il s'en vouloit souffrir.
Et, se ce non, veez cy mon gage que je y ay droit, et s'il vuelt faire la bataille, si le me face savoir briefment, car je sui en bonne voulenté".
Dont leur bailla un gant ployé par mi; et les message le receurent et puis se mirent au retourner sanz plus attendre.
Quant Gieffroy et li Rommain virent celle aatine que Berinus avoit faite sanz leur conseil, si se courroucierent moult et demenerent grant dueil, car il n'avoient en leur avoir ne en leurs vies nulle fiance.
Et nonpourquant, quant Gieffroy vit que la bataille estoit agrëee et que on n'en pouoit aler arriere, il fu aux Rommains de bonne foy et leur aida a conseillier de tout son pouoir, et les appella d'une part et dist:  "Beau seigneur, li plouriers ne li dementiers ne vous peut riens valoir, ains vous reconfortez et aiez fiance en Dieu, car bien sçay que Berinus est fors et vistes plus que Logre; mais trop il scet d'engin et de malice en bataille, et mieulx en est duit et apris que Berinus.
Si mettons la besongne en Nostre Seigneur et je sui certain qu'il nous aidera".
Pour ce que li Romain ne s'esmaiassent, dist Gieffroy a Berinus qu'il cueillist cuer et hardement en l'onneur qu'il pouoit acquerre, et aprés ce il lui enseigna et monstra comment il se devoit maintenir ne onques ne lui voult blasmer la folie qu'il avoit emprise, pour ce qu'il  ne s'en esmaiast.
Et la damoiselle Cleopatras, quant elle vit que la bataille fu gagee et que l'en ne pouoit aler encontre, fu moult en grant doubte et en grant paour de Berinus, car elle l'avoit ja si enamé qu'il lui estoit advis que, s'il avoit mal, qu'elle mourroit de dueil:  "Lasse" , fait-elle, "que j'ay mal esploitié quant celui a qui j'ay tout mon cuer donné ay mis en peril de mort recevoir" ! Dont s'en vint la damoiselle a son oncle et s'agenoulla devant lui:  "Sire, pour Dieu", dist-elle, "vous veez bien comment cilz damoisiaux a empris grant chose pour l'amour de vous et de moy.
Sy vous prye, doulx oncles, que vostre aide il ait par tout.
-- Ma doulce niepce", dist le roy, "or ne soiez en nulle doubte, car il l'avra moult voulentiers".
Et la damoiselle l'en mercia moult, puis s'en vint a son ami et le commanda a Dieu briefment et a basse voix, puis s'en ala en sa chambre, si commença a penser et a contrepenser, et com plus pensoit et plus estoit en malaise du cuer et parloit et respondoit a par lui, ne il ne fust nulz qui l'oïst dementer, a qui li cuers ne fust atenrïez en pitié.
Et Berinus si estoit a l'autre lez en grant effroy pour l'amour de la damoiselle, ne il ne savoit comment soi demener ne avoir.
Dont vint Gieffroy a lui, si le vit moult  taint et descoulouré, si s'assist encoste lui et lui dist doucement:  "Sire, il me semble, au semblant que je voy en vous, que vous amez Cleopatras, la niepce du roy, si vous prye, si chier que vous m'amez, que vous me vueilliez dire comment il vous en est".
"Maistre" , ce dist Berinus, "je vous prie que vous ne vous courciez pas a moy, car je sui si d'amour souspris que je ne sçay comment il m'est, ne je ne puis autre chose faire.
-- Sire" , dist Gieffroy, "n'en soiez en doubtance, car ja, tant que je vive, ne me courrouceray a vous, ains prye Dieu qu'il vous doinst joye de quanques vous amez.
Et puis que ainsi est que vous avez le champ pris, sy soiez preux et viguereux, ne de rien vous esmaiez, ains pensez d'onneur aquerre et du maintenir".
Telx paroles et pluseurs autres dist Gieffroy a Berinus pour le resvigorer, et aprés ce il appella les Romains et dist:  "Seigneur, or faites tuit bonne chiere, car Berinus a tel chose emprinze dont nous tous arons joye et honneur prochainement".
Et tout ce disoit Gieffroy pour ce qu'il ne les vouloit pas esmaier et afin qu'il feïssent bonne chiere et qu'il feïssent bon semblant.
Et Logres, quant il sceut la nouvelle que Berinus ot donné son gaige pour faire la  bataille contre lui, sy en ot grant joye et tuit cilz qui de riens l'amoient en furent moult joyant, car il cuidoient estre tout asseür que Logre deüst faire toute sa volonté de Berinus.
Et quant le roy Ysopes sceut certainement que la bataille ne pouoit demourer, si le fist savoir aux grans princes qui estoient si voisin et qui leurs fiefs tenoient de lui.
Pour quoy il en y ot .IIII.
qui y vindrent: ce fu li uns li ducs de Calcidoine, et li autres li prince de Brunegant; li tiers fu li visquens de Rigal, et li quars ot nom li quens Ruaux.
Quant ces barons furent assemblez, le roy leur compta l'occasion de la bataille et comment il vouloit Berinus faire hoir du royaume de Blandie.
Dont respondi li uns d'iceulx et dist que c'estoit droit que Logres le fust, car il estoit renommez, et se venoit aussi d'encïenneté, car ses predecesseurs l'ont maintenu ancïennement:  "Et sachiez que je ne le dy mye pour chose que je soye de son affinité, car je ne l'aim pour amour ne autrement, ains le dy pour verité et pour droiture".
Tout en autelle maniere respondirent li autre prince, qui estoient plain de faulseté et de tricherie.
Et se il alast a leur voulenté, Logre fust du regne saisiz ains l'avesprer.
Et Ysopes, qui  estoit sages et atrempés, sy ne voult mie octroyer leurs diz, car il perçut bien la mauvaistié qui estoit en eulx.
Et bien monstrerent depuis la felonnie qui estoit en leurs cuers, si comme vous pourrés oïr cy aprés.
Seigneur, or vous dy, pour mon compte abregier, que tant esploita la besongne de chascune partie que li duy chevalier furent en champ, aigre et volentif de combatre et d'onneur aquerre.
Et estoit toute la baronnie entour pour eulx regarder.
Lors qu'il furent venu en champ, Logre parla a Berinus et dist:  "Romain, tu n'ez mie sages et fol conseil as eü et receü, quant ceste bataille as emprinse, car tu le compaireraz moult chier; si te venist mieulx tes vieux oings rebrachier, tes cuirs et tes bureaux remüer que souffrir le meschief et la honte que tu araz.
Si as fait grant oultrecuiderie de chose entreprendre qui n'appartenist pas a toy ne a autre".
Quant Berinus l'entendi, si ne fu mie liez, ains fu en grant volenté de vengier la villenie qu'il lui disoit, et de faire chose dont s'amie li sceüst gré, sy dist:  "Logre, nous ne sommes mie cy venuz pour tencier ne pour ramposner.
Il m'est avis que vous seriez bon menestereux pour ours mener, car bien avez la langue affetiee pour  dire truffes et gabes.
Mais sachiez que pour voz ramposnes vous ne me ferez pas le champ vuidier, ains avrez ainçois sentu se m'espee est de bon taillant, car je vous vueil chalongier le royaume et la damoiselle".
Et a ce mot Logre le deffie, et s'en vindrent li uns vers l'autre par grant aïr, les glaves es poins, et en fu chascun bien assenez, si que les lances se brisierent; puis traÿ chascuns l'espee nue et s'entredonnerent grans cops, et fraperent tant li uns sur l'autre que chascun fu en grosse alaine.
Or vous diray de Cleopatras, qui estoit en grant angoisse pour Berinus son amy, qui se combatoit, et moult demenoit grant doulour.
Et si n'estoit mie en lieu ou elle le peüst veoir, ains estoit en sa chambre sur un lit, ou elle plouroit et dementoit, car moult redoubtoit la proëce de Logre.
Si prist un garçon que elle avoit nourri, et lui dist qu'il alast la bataille regarder et, s'il veoit que le Rommain en fust au meilleur, qu'il lui venist tantost dire, et s'il veoit qu'il en fust au dessoubz et au pis, qu'il n'en feïst nulle mencion, car il lui toudroit la vie.
Et le garçon fist son commandement et en vint veoir la bataille, qui estoit dure et merveilleuse, et moult ot Logre grant despit de ce que Berinus se maintenoit si fierement, car il cuida qu'il en deüst tantost faire son maistire.
Mais  Amours ramentevoit a Berinus la beauté et la noblece de Cleopatras, et ce lui doubloit son hardement et sa vigueur.
Et a ce souvenir il getta a Logre un cop tel que s'il l'eüst bien ataint, il l'eüst durement dommagié.
Mais Logre recula un pou son destrier, si que le cop descendi sur son col et li trencha oultre, si que le cheval cheï mort; et Logre sailli vistement en piez, qui moult s'effrea du cop que Berinus lui avoit getté, car bien aperçut que l'espee estoit bonne et le bras fort dont tel cop estoit descenduz.
Et Berinus, tantost qu'il apperçut que Logre fu cheüz, il mist pié a terre et descendi moult adviseement, et Logre s'en vint a l'encontre de lui et le feri si merveilleusement que a peines pot Berinus le cop soustenir et lui trencha d'escu et d'armes ce que li brans ataint.
Moult longuement se combatirent li dui chevalier et geterent li uns a l'autre moult de crüeulx cops, de quoy chascun estoit moult adommagiez.
Et avoient tuit li baron qui les regardoient grant merveilles comment il pouoient tant souffrir, et plus de Berinus que de Logre, car il cuidoient que contre Logre ne se peüst mye deffendre.
Et Cleopatras si estoit en moult grant angoisse de ce que le garçon ne revenoit, car elle  cuidoit, pour la detriance, que Berinus fust au dessoubz, si que le garçon n'osoit revenir.
Si dementoit la damoiselle, et pleuroit et disoit:  "Lasse, que feray je se mes amis est occis? Par foy, jamais n'avray joye ne deduit, car mieulx ameroye estre morte que Logre m'eüst ja en sa baillie".
Se Cleopatras estoit en grant destrece, les Rommains n'estoient mie aise, car ilz doubtoient moult ce que Berinus n'estoit mie usez de bataille maintenir.
Si estoit chascuns en grant devotion et faisoit sa priere a Nostre Seigneur, qu'il les voulsist delivrer de ce peril ou il estoient, et c'estoit pour doubte que Berinus ne morust.
Tant dura la bataille des .II.
chevaliers que chascun fu moult au dessoubz.
Et avint en la fin que Berinus donna a Logre un tel cop qu'il lui coppa la destre oreille, et descendi l'espee sur l'espaule, par quoy ses bras fu telx atirez qu'il n'en pot s'espee soustenir, ains lui cheï emmy la place.
Et quant Berinus vit que Logre estoit dessaisi de s'espee, sy cueilli cuer et voult referir, quant Logre lui cria mercy et dist qu'il estoit mat et conquis.
Et le garçon que Cleopatras avoit la envoyé, tantost qu'il perçut que en Logre n'ot nulle deffense, si s'en vint grant aleüre a la damoiselle.
Et quant elle le vit venir, si li sousleva le cuer de joye, et nonpourquant  si ot elle un pou de paour qu'il ne apportast mauvaises nouvelles, si que elle ne lui osa riens demander, pour la doubte qu'elle avoit.
Et li varlés, tantost qu'il approucha, lui dist:  "Cleopatras, fay bonne chiere, car je t'apporte bonnes nouvelles.
Berinus a Logre conquis".
Et la damoiselle, quant elle entendi que Berinus avoit vaincu Logre, si se rasseüra un pou, et nonpourquant si ot elle souspeçon qu'il ne fust autrement, si lui dist:  "Amis, or me dy sanz mentir se Logre li desloyaux est matez".
Et cilz respondi:  "Madamoiselle, je vous dy certainement qu'il est ainsi.
-- Dy moy comment tu le sces.
-- Madamoiselle, je le vy.
-- Le veïs tu?   -- Oÿl, par foy, et oÿ qu'il crya mercy a Berinus.
-- Or me dy, doulz amis", dist la damoiselle, "de quel maintieng et de quelle contenance fu Berinus".
Dont li compta cilz de chief en chief tout ainsi que Berinus avoit la bataille vaincue, et lui dist qu'il avoit esté de moult bon convenant et assez lui compta plus qu'il n'avoit veü, car il appercevoit bien que elle avoit grant plaisance a l'oÿr.
Puis dist la damoiselle:  "Pour Dieu, doulx amis, dy moy veritablement se Logre est du tout oultrez et se il avoit mais nul pouoir de lui deffendre.
--  Par ma foy, damoiselle", dist li varlés, "je cuide que vous vous gabez de moy.
Ne le vous ay je ja autre foiz dit et compté mot a mot, tout ainsi qu'il  en est alé? Et si voulez encore que je le vous dye une autre foiz.
Vous poise il que Berinus vit?   -- Nennil, voir, dist la damoiselle, ains en sui durement joyans.
-- Or faites donc certainement bonne chiere, car je vous affy de veüe et d'oÿe en verité que Logre se mist du tout en la mercy de Berinus le Rommain".
Adont n'ot que esleecier en Cleopatras, ne je ne pourroie deviser la joye que elle demena de ce que le garçon lui ot rapporté.
Seigneur, or vous dy que quant Berinus ot vaincu la bataille et Logre conquis, il le delivra au seneschal et il lui demanda se il en avoit bien fait ce qu'il devoit et il dist que  "oÿl" , et nonpourquant estoit il moult courrouciez que ainsi en estoit advenu.
Et tout li baron du païs en eurent tel doulour et tel despit que, se ilz ne l'eüssent laissié pour la cremance d'Isopes, il eüssent Berinus mis a mort.
Et li Romain et Gieffroy avoient communement si grant joye que nulle autre leesse ne s'i pouoit appartenir.
Adont s'en vint Berinus devant le roy et li autre baron aussi, et y fu Logre amenez.
Tantost que Berinus fu venuz devant Ysopes, il lui tendi s'espee et  dist:  "Sire, veez cy Logre que j'ay conquis et a esté en ma volenté de sa mort ou de sa vie, mais onques mal ne lui vouls faire, ains puis qu'il m'ot crié mercy, car ce ne fust nulle proësse de mettre a mort homme vaincu.
Et pour ce, sire, je l'ay mis en la main vostre seneschal pour en faire vostre commant".
Et quant le roy entendi que l'onneur en estoit a Berinus, si en ot moult grant joye, et dist a ses hommes:  "Vous vous en yrés huy mais et ennuit je me conseilleray que je vouldray faire de ma terre et de mon païs, car Logre n'y puet mais nul droit demander, et de matin je vous en respondray ma voulenté et vous diray quel chose je vouldray que l'en face de Logre qui est conquis".
Puis dist au seneschal:  "Je vous commant que vous soiez bien asseür du corps de luy, par quoy je le puisse ravoir a ma semonce".
Sur ce tuit li baron et tuit li prince se departirent de court et s'en alerent a leurs hosteux, mat et esbaubi pour la meschance qui estoit a Logre advenue, et li Romain si furent baut et lié et firent grant joye de Berinus, et s'en alerent a leurs nefs, que onques aultre hostel n'y vouldrent prendre, ne il ne vouldrent mie demourer avec le roy, car Gieffroy ne leur loua pas.
Et sachiez que, ainçois que Berinus se departist  de court, il parla a Cleopatras et sist grant piece contre lui, et monstra chascuns grant senblant d'amour li uns a l'autre, de fait et de parole.
Et, quant la gent fu toute departie, li roys Ysopes appella sa niepce et lui dist:  "Ma belle niece, vous savez bien que le regne de Blandie est a moy et que je vous ay nourrie d'enfance.
Or est ainsi que je vous vueil faire hoir de ma terre.
Sy vueil que vous me faciez savoir en verité se vous nul homme amez par amours, ne point ne me celez vostre courage, car je vous en saroye mauvais gré; sy vous en descouvrez hardiement du tout envers moy.
-- Sire", dist la damoiselle,  "se ainsi est que vous me vueilliez mary donner, nommez le moy et je vous ay en convenant que je l'ameray, quel qu'il soit, pour l'onneur et l'amour que j'ay en vous.
Mais tant vueil je que vous sachiez que, se il aloit par ma volenté, je n'aroye autre seigneur que le Romain; si aroye droit, ce m'est adviz car je ne congnois nul qui mieulx vaille de lui.
-- Par ma foy, niepce" , se dist li roys, "je vous sçay grant gré, quant celluy avez esleü, car sanz faille ce est li mieudres en toutes graces dont je oïsse onques mais parler.
Et pour ce je le vous doins et ottroi de cy endroit, se ainsi est qu'il le vueille faire.
--  Sire", fait la damoiselle, qui autre chose ne  desiroit, "je vous en mercye de quanques je puis".
Et a ce mot elle lui a baisiee la main.
Or revenrons aux Romains, qui estoient en leurs nefs en grant revel et s'assasierent de boire et de mengier et de quanques il leur convenoit.
Et s'en alerent reposer a l'avesprer.
Mais Berinus y prit moult petit de repos, car tant desiroit a veoir Cleopatras s'amie, que bien lui fu advis que la nuit duroit une sepmaine.
Sy tournoit et retournoit, ne onques en celle nuyt n'y pot dormir, tant que celle nuit passa et le jour vint, sy se leverent li Romain moult lieement.
Et quant Berinus fu appareillé, sy vint a Gieffroy et lui demanda:  "Maistre, quant sera il temps d'aler a court, dites le moy, quant il vous plaira.
-- Sire", dist Gieffroy, "il en sera huy mais bien poins; allons en, que Dieu y ait part".
Adont ot Berinus grant joye et furent li Rommains sur le point de mouvoir, quant un message vint a eulx de par Ysopes, qui leur manda que pas ne venissent a court jusques a tant qu'il leur feroit assavoir.
Pour quoy ilz demourerent en leurs nefs, et endementiers li autre baron vindrent au roy pour savoir sa voulenté.
Et Ysopes si leur compta sanz riens celer comment il vouloit que Berinus fust heritier du royaume de Blandie et qu'il eüst sa niepce a femme.
Tant leur dist le roy d'unes choses et d'autres, et tant les  emparla doulcement, comme cil qui estoit moult soustis, que en la fin tuit li baron s'assentirent a faire la voulenté du roy, et jura chascun et fiança que bien et en paix il laisseroient le Rommain joïr du royaume sanz jamais aler a l'encontre en nulle guise.
Quant ilz eurent tuit fait le serement de Berinus tenir a roy et a seigneur, Ysopes les en mercia moult grandement et leur dist que moult leur savoit bon gré de ce qu'il s'estoient assenti a faire son plaisir, et qu'il leur en donroit bon guerredon:  "Seigneur", dist le roy, "en merite de la bonté que vous m'avez faicte, je vous donray tel franchise dont a tousjours mais vous en devrez avoir grant joye; car j'ottroy a vous tous qui vos grans fiez tenez de moy, par quoy vous estes tenuz par voz seremens de venir a voz coux et despens en ma court pour moy servir, que ce soit doresenavant aux miens et a mes fraiz.
Et encore vueil je que vous qui voz filles ne poez marier sanz mon congié, aiez doresenavant telle franchise, que jamais congié n'en prenez, ains soit en vostre franche voulenté.
Aprés tout ce je vous ottroy que jamais frans homs ne perdra membre ne vie pour nul forfait  qu'il face, s'il n'efforce pucelle ou dame, car je vueil que toutes femmes aient partout sauf conduit.
Et encore plus je vous ay en convant que jamais en tout ce païs treü ne paage ne sera receü".
"Toutes ces franchises je vous ottroy en guerdon de ce que je vous ay trouvé en ceste fin obeissant a ma voulenté".
Dont respondirent li baron:  "Sire, .Vc.
mille mercis de ceste courtoisie, car la franchise que vous nous octroyez est belle et gente.
Manque le quillemet fermant.
Dont dist le roy:  " Seigneur, je prye a vous tous que vous sanz demourer aliés prendre vostre seigneur ".
Dont s'esmurent tuit li baron, duc, conte, prince, chevalier, bourgois et toute autre maniere de gent; et alerent tous communement aux nefs ou Berinus estoit.
Et li Rommain, quant ilz virent venir le grant barnage vers eulx, sy eurent moult grant joye, car bien avoient entendu pour quel raison ilz y venoient.
Si se mirent tuit au dehors des nefs encontre la grant baronnie qui moult devotement saluerent Berinus en lui disant:  " Li Sires qui haut maint et loing voit, il gart nostre seigneur de Blandie et lui doint force, pouoir et volenté de nous maintenir a honneur, par quoy nous soions si ami ".
Dont lui affublerent un moult riche mantel et lui mistrent le baston royal ou poing et puis drecierent un mirouer devant lui et aprez ce il loerent Dieu tous communement.
Or vous diray la significacion pour quoy il faisoient ce, et quelle ocasion il y avoit.
Li premiers roy de ce royaume si ot nom Mirames, et ot .VII.
filz qui tous furent bon chevalier; mais Agriano les occist tous en bataille, fors que l'un, ainsi que vous avez oÿ devant ou compte.
Cilz qui demoura en vie si ot nom Ganor.
Cil Ganor fu moult sages chevalier, preux et hardiz, si que, pour le renom de sa proëce, il estoit des dames amez et honnorez et des damoiselles aussi de pluseurs païs.
Si avint que une damoiselle du regne de Persie, qui estoit la plus orguilleuse du monde et la plus belle, entendi le renom de Ganor.
Et estoit la pucelle nommee Archepie.
Sy vous dy que, puis que ceste damoiselle ot conceü en son cuer la vaillance du chevalier, elle mist tout son entendement a lui amer et afferma en son cuer que ja n'avroit autre mary.
Li peres de la damoiselle estoit homs de grant puissance et soudans de Perse, sy eschaÿ qu'il seut et apperçut que sa fille ne vouloit avoir en nulle maniere autre que Ganor, et que elle estoit en grant angoisse pour l'amour de lui.
Sy vint a sa fille et lui dist pour lui apaisier:  " Ma belle fille, je vous ay loyaument en convent que je mettray peine a ce que vous avrez le chevalier ou vo cuer tent, et le vous doins et ottroye des cy endroit ".
Quant la damoiselle ot oÿe la voulenté de son pere, sy fu un petit plus a paix, non mie pour chose que si desir en fussent admenrïé, ains fu en plus grant esperance de sa volenté acomplir.
Or vous diray comment li soudans fist.
Il manda tous les bons orfevres que on pot trouver en son royaume et les fist venir a lui, puis leur fist ouvrer un mantel tout de fin or.
Et fu fait et entrelaciez comme uns haubers de menues mailles, et ot assis en ce mantel pluseurs pierres precieuses, la ou elles appartenoient pour le mieulx.
Quant le mantel fu tous ouvrez, si plot moult au soudan, car il estoit beaux et bien faiz.
Adont appareilla il grant gent et l'envoya par mer au roy Mirame de Blandie.
Si lui presenterent le mantel et puis lui conterent leur message, ainsi que le soudan l'avoit enjoint, et dirent:  " Sire, vous avez bien entendu que le soudan de Perse est grans riches homs et puissant de grant seignorie.
Or a tant de bien oÿ dire de vo filz, qu'il vous prye et requiert que vous lui envoiez avec sa fille.Manque le quillemet fermant.
Quant Ganor entendi le message, il sailli en piez, ne pour riens  il n'eüst laissié qu'il ne fust alé en Perse, si y ala par le congié de son pere a tout mil chevaliers en sa compaignie, ne onques puis ne revint en son païs.
Et lors que Ganor fu la venus, li soudans lui donna sa fille a femme, et fu sire du païs et elle dame.
Et quant Mirame perçut que ses filz ne revenoit, si lui envoya un message et lui manda qu'il s'en venist.
Mais Ganor n'ot mie conseil d'aler y, sy lui remanda qu'il n'yroit point et qu'il fist d'autruy roy a sa volenté, car il le vouloit bonnement.
Et quant Mirame entendi la nouvelle, si en fu dolent et liez, dolent pour ce que voulentiers le voulsist avoir pour faire heritier de son regne, et d'autre part il estoit liez pour ce qu'il seroit plus hault homs que d'estre roy de Blandie.
Sy ne lui sembloit mie bon de laissier le plus pour le mains, ne il ne pouoit tenir les deux royaumes tous ensemble, et vous diray raison pour quoy.
Une concordance avoit esté faicte, par foy et serement des barons, que jamais n'aroient seigneur qui fust tenant d'autre heritage, et ainsi Ganor ne pot joïr du royaume de Blandie avecques cellui de Perse.
Et pour ce Mirame, quant il sceut certainement que ses filz ne revenoit point, sy parla a ses hommes et dist:  "Seigneur, il m'est advis que Ganor mes filz a laissé ce royaume pour autre terre, et m'a mandé que  je face hoir de qui que je vouldray.
Or vous diray que je vueil faire.
Li soudans m'envoya l'autre foiz un moult riche mantel.
Si ay advisé que, puis que ainsi est que nous avons perdu mon filz, que nous façons un lyon deschayner et lui affublons ce mantel, et puis cil qui sera tant preux et tant hardi que sanz armes devant nous tous le toudra au lion, il soit heritier du royaume et de la region".
Et tout ainsi que Mirame le devisa, il fu fait, si que puis ce dy, par ceste raison on affubloit a cellui qui estoit digne du royaume tenir le mantel, en remembrance de ce que vous avez oÿ.
Aprés on lui donna le baston en sa main en signifiance de ce qu'il devoit le royaume gouverner et deffendre, et le mirouer on porte devant lui pour donner a entendre que tout si homme se doivent mirer en lui et prendre garde a ses fais et a ses diz.
Et doit estre mirouer pour donner example a tout son peuple a droit maintenir.
Ainsi que vous avez entendu, honnorerent li baron a Blandie Berinus et le menerent par la cité, grant joye faisant.
Et tuit li homme de la ville s'en vindrent a l'encontre et s'escrierent tuit ensemble:  "Bien viegne noz sire li roys, et lui doint Dieu joye, honneur et force et pouoir de loyaument le regne gouverner.Manque le quillemet fermant.
A grant reverence passa Berinus par la cité, ne il n'est mie besoing que je vous die tout ce que on lui fist et dist.
Mais tant vous dy je qu'il en  vindrent en la chambre du roy, et fu Berinus presentez a Ysopes, qui grant semblant d'amour lui fist et monstra et lui donna, par l'ottroy de tout, le royaume de Blandie et sa belle niepce a femme, car moult s'entramoient de bonne amour.
Et croy que Berinus fu plus joyans de Cleopatras la pucelle, qui lui fu ottroyee, que de toute la region.
Aprés ces choses faites, Berinus espousa Cleopatras s'amie a l'usage du païs, et fu couronné a roy et la damoiselle a roÿne, et furent faictes les nopces moult solennelment.
Et vous dy que, puis que Berinus fu saisiz du regne, il ne faisoit riens du regne ne en faiz ne en diz, que ce ne fust par le conseil Gieffroy.
Si avint que, quant Berinus et Cleopatras furent espousé, chascuns se pena de faire joye et revel, ne nulz ne vous pourroit dire ne deviser les diverses manieres de jeux qui y furent faiz, ne nulz ne pourroit croire le grant pueple qui y estoit assemblé de pluseurs païs, pour le renon de la feste qui y devoit estre.
Et vous dy que li roys de sa noblesce fist delivrer tous les prisonniers et clamer quittes les fourfais pour quelque meffait que ce fust, fors que Logre tant seulement, a qui en fist widier et forjurer le royaume.
Et lui laissa l'en emmener quittement tout ce qu'il avoit ou païs; mais mieulx lui vaulsist qu'il en eüst fait autre justice, si comme vous orrés cy aprés.
Bien dura celle grant feste par l'espace de XX jours, et y fu chascuns honnorez  selon ce qu'il appartint a lui.
Et quant ce vint en la fin, Gieffroy donna congié a tous les barons et les mercia grandement de par Berinus de l'onneur qu'il lui avoient fait et de ce qu'il avoient aidié la feste a esbaudir, et puis leur dist:  " Seigneur, li roys Berinus vous mande par moy que, se vous avez besoing doresenavant de lui ne de son conseil, qu'il vous sera appareilliez , ne ja n'aiez disete de riens qu'il ait; et mesmement de la franchise que li roys Ysopes vous ottroya, il la vous conferme et vous a loyaument en convent de la tenir a son pouoir.
Et avecques ce il vous octroye que, ja tant qu'il soit roy, a vesve femme ne orfelin il ne laira faire denree de tort ne de desraison, et ainsi il le vous promet en bonne foy ".
Dont respondirent li baron que onques mais si beau don ne fu donné de prince, et que bien avoit desservi que on le tenist a roy et a seigneur, et que chascuns soit obeissans a son commandement:  " Et pour ce, sire, nous lui promettons en bonne foy que nous le servirons comme nostre loyal seigneur et lui rendrons graces et mercis de la bonté qu'il nous a faicte ".
Mais li traïtour mauvais tindrent puis mauvaisement leur convenant, ainsi comme vous pourrés oÿr.
Et pour ce dit voir Salmons, car on recorde de lui qu'il dist:  " qui a felon cuvert fait bien ne honneur, com plus y met et plus  y pert ".
Et bien y apparu au roy de Blandie.
Quant la quinzene fu passee, tuit li baron se departirent, et au departir li roys fist donner riches dons a chascun, selon ce qu'il estoit.
Et la roÿne Cleopatras sy envoya aussi aux dames et aux damoiselles qui a celle feste furent, riches joyaux, de quoy chascune se tint a bien paiee.
Et sur ce chascuns prist congié, et s'en alerent baut et lié en leurs païs.
Et ly roys Berinus demoura avecques la roÿne sa femme, et bonne vie et paisible demenerent ensemble, car leurs deux volentés estoient en une, ne li uns ne contredisoit a chose que li autres voulsist faire.
Et li Romain d'autre part estoient baut et lié, car Berinus avoit donné a chascun grant tenement de terres et de fiefs.
Et quant Berinus ot toutes ses choses ordonnees et mises a point, et tout l'avoir de ses nefs mis en sauve main, Gieffroy vint a lui et le semont de sa convenance, et dist qu'il s'en voloit aler a Romme.
Dont fu Berinus courrouciez, ne pour chose qu'il puest faire ne dire ne promettre a Gieffroy, il ne voult demourer.
Et quant il vit qu'il ne le pourroit retenir, si ne lui voult mie faillir de convent, ains appareilla deux nefs et les fist chargier d'or et d'argent et de tout ce qu'il lui convenoit, et puis les delivra a Gieffroy.
Mais Gieffroy n'ot nul talent de l'avoir retenir, ains le departi tout a la  povre gent, fors que tant qu'il en retint ce qu'il sot que bon fu pour faire ses despens, et de ceulx qui le devoient convoier jusques a Romme.
Et atant Gieffroy prinst congié et se departy de Berinus, qui fist moult grant dueil a celle departie, et tout li Rommain ensement.
Aprés ce que Gieffroy se fu parti du regne de Blandie, li roys Ysopes entra en un reclus pour l'amour de Dieu.
Mais il n'y ot guieres esté quant il ala de vie a mort, et reçut Dieux l'ame de lui, car il mourut moult saintement.
Et Berinus demoura sires et roys ens ou païs et riches homs d'or et d'argent, et maintint le regne moult sagement sanz a nully faire tort, et usa une piece de son temps en joye et en leesse, car riens nulle ne lui faloit.
Et Cleopatras sa femme, qui estoit belle et bonne, si ama et honnoura moult bien son seigneur.
Bien avez oÿ comment Berinus fu esleüz a roy, et ainsi que Gieffroy s'en ala a Romme, et comment il fist forjurer a Logre le royaume de Blandie.
Or vous compteray comment il fu puis chaciez et desheritez de la terre sanz cause et sanz raison.
Voirs fu qu'il tint le royaume bien et en paix aprés le decés de Ysopes .XXV.
ans sanz guerre et sanz debat, et admenda moult la terre et le païs a son temps.
Et en ce  termine que Berinus fu roys et Cleopatras fu roÿne, Dieux leur donna deux beaux enfans, qui moult furent de bonne doctrine et bienveignant: li uns fu filz et ot a nom Aigres, et l'autre une fille qui appellee fu Rommaine.
Moult ama Berinus ses hommes, tant comme il fu en la seignorie du royaume, et leur faisoit moult de bontez et de courtoisies, ne nulz ne repairoit entour lui, qu'il ne lui monstrast bon semblant.
Et s'il y venoit aucun povre, il lui aidoit et confortoit.
Moult estoit doulx et debonnaires a toute gent.
Mais cilz du païs estoient tuit de si mauvaise nature que, com plus leur monstroit semblant d'amour et portoit grant honnour, et plus avoient le cuer felon et cuvert envers lui li traïtour desloyal, et cuidoient que li grant don et les grans courtoisies qu'il leur faisoit et l'onneur qu'il leur portoit, que ce fust plus par cremance que par amour.
Par ma foy, avecques telz gens faisoit mauvais habiter, ne nulz preudons n'y avoit que faire, ains eüssent mestier d'un seigneur qui leur fust orguilleux et qui en rien ne les deportast.
Il avint un jour que li mauvais larron prindrent conseil et dirent:  " Certes, moult sommes mauvais et recreant, quant nous laissons a ces Rommains tenir en si bonne paix ceste region.
--  Et que en pouons nous faire "?  dist li uns des barons.
Lors dist li uns:  " Que nous facions  autre roy, qui soit de no cuer et a no talent, car cestui ne pourrions nous amer en nulle maniere ".
En la fin il s'acorderent qu'il envoieroient querre Logre tant par mer que par terre qu'il seroit trouvez, et lui feroient assavoir qu'il le mandent pour lui faire roy du regne de Blandie, et que par raison le doit estre d'ancïenneté:  " Et se ainsy est ", dirent-il, " qu'il soit mors ou que aussi on ne le puist trouver, sy en eslisons un qui soit nez de ce païs, sy en faisons roy et chevetaine de nous, car nous n'avons que faire d'avolez ne de gens d'estrange païs que nous ne congnoissons, et trop les avons nous souffers, si en faisons trop a blasmer ".
Ce conseil prins et la traïson pourparlee, il prindrent messages et les envoyerent en pluseurs parties pour Logre querre et admener.
Tant le quirent qu'il le trouverent, mais longtemps le quirent ainçois qu'il le peüssent trouver, puis lui compterent comme li baron de Blandie le mandoient pour faire roy.
Et quant Logre entendi la nouvelle, nulz homs ne peüst faire plus grant joye qu'il demena, et nonpourquant estoit il sires du païs ou il demouroit et estoit riches homs et puissans.
Et vous diray comment il en avint.
Veritez fu que, quant il fu banniz du regne de Blandie, qu'il emmena a soy moult pou de gent, mais tuit estoient de son lignage,  bon chevalier et bien duiz de guerre; et avec ce il emporta grant avoir, si que par dons et par promesses il fist tant qu'il ot .XVIII.
nefs garnies de bonne gent; et sur ce il s'arma et prinst terre ou royaume de Corinthe et manda au roy du païs en lui depriant qu'il leur donnast terre pour demourer lui et sa gent, et, se ce non, il le conquerroit par force.
Li roys de Corinthe, quant il entendi la nouvelle et il sot le nombre de la gent qu'il avoit, sy lui fu advis que le contredire ne lui seroit mie bons, par quoy il ottroya a Logre la moitié de son royaume.
Et quant ce fu fait, Logres donna a sa gent terres et fiefs a tenir de lui et, une piece aprés, il ot conseil de faire une grant traïson, car il fist ses villes, ses bours et ses chastiaux fermer et efforcier, et fist edifier une forte cité et garnir de gent et d'avoir.
Et puis aprés il manda au roy que, pour la courtoisie qu'il lui avoit faicte, il widast le royaume et le païs et que plus ne vouloit souffrir qu'il eüst parçonnier en la terre, et lui manda que, s'il y mettoit deffense ne contredit, il le feroit mourir de male mort.
Quant li roys de Corinthe entendi le message et le contraire que Logres lui mandoit, sy ne fu mie liez, et convint en la fin qu'il s'en fuïst hors de son regne.
Et ainsi Logre conquist le royaume par grant tricherie, et reçut les hommes  du païs a hommage et fu roy de toute la terre.
Et pour ce ne demoura mie, quant il entendi que li baron de Blandie le mandoient pour le royaume recevoir, qu'il n'y alast a grant compaignie de gent et a bataille ordonnee, et laissa en son lieu ou royaume de Corinthe un sien nepveu qui ot nom Grigois, et commanda a ceulx du païs et leur en fist faire serement que, se il ne revenoit, ou il ou ses filz qu'il menoit avecques lui, qui estoit appallez Ypamador, il feroient celui Grigois roy et seigneur de Corinthe; et tuit lui eurent en convent.
Sur ce il se departi et vint en Blandie par mer.
Mais il n'ot mie conseil de descendre, jusques a tant qu'il sceüst le courage de ceulx du païs.
Sy envoya cent de ses chevaliers pour entendre et pour savoir que ce seroit et quelle voulenté il avoient.
Or vous dy que quant le roy Berinus ot oÿ nouvelles, bien .XV.
jours devant, que Logre venoit sur lui a grant gent, sy avoit mandé tous les grans barons du païs pour avoir conseil, car il ne savoit mie la grant traïson qu'il avoient pourparlee, ains se fioit durement en eulx, dont ce fu moult grant pitié.
Droit au jour que li traïtour furent tuit venu en la cité devant le roy Berinus et assemblé pour donner conseil a leur seigneur, li cent chevalier vindrent  en la cité devant Berinus et ne le saluerent pas; ains parla li uns des chevaliers, qui estoit fel et orguilleux, et dist:  " Roy, nous sommes cy envoyé de par Logre, le roy de Corinthe, qui te commande que tu vuides son heritage et sa terre que tu as trop longuement tenue sanz raison et a tort.
Pour ce te mande par nous que tu l'en laisses joïr paisiblement.
Et se ce non, il te deffie de lui et des siens, car il a grant gent amenee pour toy grever, se tu desobeïs a son commandement, et se tu ne lui rens sa terre que tu as tenue contre son gré.
Et bien te faisons assavoir que tu n'as ne prince ne baron en qui tu te puisses fïer et qui ne soit en ton nuisement.
Et soiez certains que ja Logre n'eüst ceste voye emprinze, ne il ne fust venu ceste terre chalongier ne mouvoir guerre contre toy, se ta gent mesmes ne l'eüssent mandé ".
Quant li prince qui la estoient presens entendirent les messages, sy s'aatirent tous li uns a l'autre de Berinus grever, qui estoit leur seigneur, et aussi de le confondre.
Et se leverent tous en estant, sy en prist li uns la parolle pour tous, qui avoit a nom Thedaris d'Abilam, et parla au roy Berinus seürement et sanz paour, car bien sentoit les cuers de tous les autres traïtours, et estoit chascuns couvertement garny de ses armes.
Sy dist Thedaris en oiant de  tous:  " Berinus, or enten a moy.
Bien scet chascun que tu as esté roy de Blandie et chevetaine deseur nous, .XXV.
ans a ja passez, et te fist couronner li roys Ysopes par sa force et par son malice, et te fist Cleopatras sa niepce espouser, ce qu'il pouoit fere; mais ou regne n'avoit il que donner, de quoy il menti sa foy envers nous et envers Logre, no seigneur droitturier, que vous avez banni et enchacié mauvaisement et a tort.
Et dont, quant li roys Ysopes te couronna par force et que tu no droit hoir nous tollis, n'aviemes force ne pouoir de son vouloir contredire.
Mais, Dieu mercy, Ysopes est ores pouris, et nous sommes sain et hetié et avons recouvré no droit seigneur, qui a tort estoit enchacié de son heritage ".
Se Berinus fu adont courrouciez et a grant meschief, ce ne fu mie grant merveille.
Il regarda ses hommes de costé et d'autre pour savoir se nulz seroit de sa partie.
Mais onques n'y eut nulz de ceulx du païs qui ne s'assentist a ce que Thedaris avoit dit.
Dont fu Berinus pris et saisis de toutes pars sanz monstrer semblant de soy deffendre, car il perçut bien que la force n'estoit mie sienne, si se laissa prendre tout debonnairement.
Et encores firent li traïtour plus grant oultrecuiderie, car il prindrent Cleopatras et ses deux enfans et les lïerent  et acouplerent a Berinus.
Et tous les Rommains qu'il trouverent, il leur lïerent piez et mains et leur firent moult de laidure et de despit, ne pour chose que Berinus ne li Romain sceüssent crier mercy, il n'en avoient nulle pitié, ains les formenoient moult laidement, et pluseurs en firent mourir honteusement, puis s'en vindrent li traïtour mauvais vers la marine ou Logre estoit, et admenerent Berinus et Cleopatras et leurs deux enfans acouplez ensemble, et les livrerent a Logre qui estoit a terre descenduz.
Et firent tuit li baron de la terre hommage a lui, et prist tout le païs sanz guerre et sanz contredit, et demenerent ce jour et celle nuit grant joye et grant revel.
Et Berinus et sa mesnie estoient a grant destrece, a grant doulour et a grant doubtance de mourir.
Mais de tant fist Logre que courtois, qu'il fist commandement que nulz ne fust si hardi que a Berinus ne a compaignie qu'il eüst face ennuy ne dommage.
Et fist son serement que, s'il en y avoit nul qui leur fist despit, tant fust grans homs ne puissans, qu'il n'en preigne crüele vengance, car ja soit ce que l'en les desheritast, sy en avoit il grant pitié, et bien savoit que sanz raison et a tort on leur faisoit souffrir, et que li Blandïen avoient fait vers leur seigneur grant traïson et grande desloyauté sanz cause et sanz fourfait, ains leur avoit esté courtois et amis et porté grant honneur.
Et pour ce Logre ne les en ama mie mieulx, et nonpourquant ne voult  il mie refuser la seignourie qu'on lui presenta, ains l'ot plus chier pour lui et a sa voulenté, qu'elle fust a un homme estrange qu'il ne congnoissoit.
Quant vint au lendemain, li roys Logres fist assembler tout son bernage devant lui, et y vindrent li traïtour de Blandie, qui leur bon seigneur avoient traÿ; sy s'en tenoient plus fier et orguilleux.
Li roys Logre estoit au rivage, bien armé de son corps, et tuit cilz qu'il avoit admenez avecques lui, sy que, quant li Blandïen les virent, il s'en esbaïrent tous.
Mais Logre leur dist:  " Seigneur, ne vous esmaiez, car je ne sui armés fors que pour tout bien et en soiez tuit a vo paix, car je ne vous feray fors que toute raison.
Et vous diray que je vueil: puis qu'il est ainsi que vous m'avez rendu le royaume de Blandie, il est bien raison que je sache par quel conseil ce a esté et qui cest affaire a pourchacié.
Sy vous prye que vous le me dïés, par quoy je sache et congnoisse ceulx qui le gré en doivent avoir.
Et aprés je vueil que vous regardez entre vous quel chose vous voulez que je face de vostre roy, et me dites le jugement que vous voulez qu'il ait, ou de mettre a mort ou de forjurer le païs ".
Adont saillirent avant quatre prince felon et traïtour, sy en fu li uns Theodaris d'Abillan, et dirent a Logre :  " Nous te faisons  certainement assavoir que nous fusmes li premier qui pourparlasmes par quoy li royaume te fu renduz et delivrez; et a no requeste, tout li autre s'i assentirent.
Aprés, nous te disons que nous avons regardé avecques ce que li roys soit traÿnez et penduz et tuit cil de sa compaignie.
-- Par ma foy, seigneur ", dist Logre, " vous avez fait mauvais jugement, car je ne puis veoir en nulle maniere qu'il ait mort desservie ne qu'il ait riens forfait, fors que tant qu'il vous a esté trop doulx et trop debonnaire et vous a fait trop d'onneur et de courtoisie.
Et par sa debonnairetté, il a perdu sa seignourie.
Et pour ytant que vous avez fait faulx jugement et que vous avez traÿ vo bon seigneur sanz nulle desserte, vous avrez le jugement que vous avez devisé, car vous l'avez bien desservi ".
Dont furent li .IIII.
prince pendu et traÿné, de quoy li Blandïen furent moult abatu et abaubi.
Et telle justice doit on faire de mauvais qui sont traïteur a leur seigneur.
Quant celle justice fu faicte, Logre fist par devant lui venir Berinus, sa femme et ses deux enfans, qui moult estoient taint et descoulouré; et c'estoit bien de raison, car il cuidoient estre tout asseür de mort, ne il n'avoient nulle esperance de garir.
Mais Logre savoit bien la traïson que sa gent lui avoient pourchaciee, sy ne se pot abstenir qu'il n'en eüst grant pitié, car la roÿne ploroit moult tendrement et si dui enfant  aussi; et Berinus si faisoit chiere d'omme courroucié.
Dont les commanda li roys a deslïer et puis leur dist:  " Berinus, vous savez bien que vous estes en ma mercy et en ma voulenté ou de vous occire ou de vous delivrer.
Mais j'ay pitié de vous et vous feray autelle courtoisie que vous avez fait a moy, quant je fu en vostre commant et avrez autel jugement que vous me feïstes; car je vueil que vous forjurez ce royaume et que vous alez en autre païs et vostre mesnie ensement, et vous ottroy que vous emmenez tout l'avoir et toute la richesse que vous avez, et le royaume me demoura tout quittement ".
Berinus ot grant joye quant il vit que par ainsi pouoit eschapper et en rendi grant graces a Logre, qui tantost commanda que les nefz fussent appareilliees.
Et Berinus les fist emplir d'or et d'argent, de parles et de cendaux et de pluseurs autres richesses, et en ot bien autant ou plus que quant il arriva.
Et avecques ce, Logre ottroya que qui vouldroit entrer en mer avecques lui, il s'en pouoit aller quittement et emporter le sien; mais a peine en y ot il nul qui se voulsist partir, car li Rommain estoient presques tous ociz et li autre ne vouldrent mie laissier leur païs.
Si s'en entra Berinus en mer  a tout tant de compaignie qu'il ot, et Logre si leur livra mariniers tant qu'il leur en convint, et se departirent de port quant il orent vent.
Et Logres demoura et fist venir tous les traïteurs devant lui, car autrement on ne les doit appeller, et puis appella Ypamador, son filz, qui estoit bon chevalier et redoubtez et avoit fait mainte proëce de son aage; et cilz Ypamador avoit une damoiselle conquise qui moult estoit belle et noble, et avoit a nom Gandeliane.
A cestui donna Logre le royaume de Blandie et l'en fist roy, que onques congié n'en prist ne demanda aux hommes du païs, et puis lui fist espouser Gandeliane s'amie, car il n'amoit riens tant ne ne desiroit.
Quant ce fu fait, le pere chastia son filz et lui commanda qu'il se gardast songneusement de tous les barons de la terre et qu'il ne leur laisse avoir forte tour ne fort chastel, mais les plaines terres sanz plus, et leur tiegne le pié sur le col, par quoy ilz ne puissent reveler; et qu'il lui souviegne adez de la traïson qu'ilz firent vers leur seigneur qui tant les ama et honnora.
Ces paroles dites, Logre prinst congié de son filz et s'en ala en son royaume de Corinthe, et Ypamador remest en la seignorie du regne de Blandie bien en paix, et si n'oublia pas ce que ses peres lui avoit commandé et enseigné, car il ne laissa, en toute la terre, forteresse, tour ne chastel ne fort manoir.
Et toutes les franchises que Ysopes et Berinus avoient ottroyees aux barons et a toute la gent du païs, Ypamador les rappella, et furent tuit plus serf qu'il n'avoient onques mais esté a nul jour.
Or furent tuit li traïtour de Blandie mis a point, ne il ne pouoient mie dire que par raison leur droit hoir ne fust leur sire, car il avoient tel seigneur que a eulx appartenoit, et si bien les mist tous a point qu'il n'en y avoit nul qui ne le cremist et doubtast, et prenoit leur corps et leurs avoirs a sa volenté, ne il n'osoient aler a l'encontre.
Or eurent li traïtour la merite de leur traïson, car se il fussent envoié en essil, ne peüssent il mie avoir plus de honte, ennuy ne de meschief.
Or dyt li compte que, aprés ce que li traïtour de Blandie eurent fait Berinus leur roy getter hors du royaume, et Logre lui ot fait forjurer la region et tout le païs, et que il et toute sa mesnie furent entrez en mer, il advint, grant piece aprés ce qu'il se furent departi du port, que uns grans tourment leur leva, merveilleux et orrible.
Et commença leurs nefs a aler vaucrant parmi la mer, si qu'il n'y ot onques si hardy d'eulx tous qui ne fust durement espouentez,  et fu la dame et Rommaine sa fille en tel destrece de paour que Berinus cuida tel fois que elles fussent sanz vie, dont demena un dueil si grant qu'a peine qu'il ne s'ocioit.
Sy ploroit et crioit en detordant ses poings et detirant ses cheveux, et disoit:  " Ha, las! com Logre a fait grant pechié qu'il ne m'a occis, car se je fusse mis a mort, mes dolours fussent trespassees, et croy que nulle mort ne soit si destroite que la mesaise que je sens; car je voy morir devant moy la riens ou monde que mieulx amoye.
Ha, las! que je donnasse peu de l'onneur de Blandie, se nous puissions yssir sauvement de mer! Mort, qu'atens tu, que tu ne me prens, car je ne puis plus endurer "?  Atant cheÿ Berinus pasmez et lui tournerent li eueil ou chief.
Quant li maronnier, que Dieu maudie! vyrent Berinus pasmé et Cleopatras et sa fille, sy s'apenserent d'une grant traïson, com cilz qui estoient fel et cuvert et du païs aux traïtours.
Et a ce point n'avoit nul des Rommains demouré en vie que tous ne fussent mort, car il avoient tant eü a souffrir qu'il ne peurent la mer endurer.
Adont parla li estrumans et dist:  " Seigneur, vous veez bien qu'il a en ceste nef grant avoir, sy porrons estre a tous jours mais riches, se nous avons cuer.
Et il n'y a ceans que ce pautonnier  et son filz esquelx il n'a nulle deffense, car li uns est pasmez et li autres dort; sy nous en delivrons vistement, si ferons que sage, ne a mains de peine ne fu onques gaignee telle richesse.
Et avec ce il nous remanra la plus belle femme et la plus belle damoiselle qui soit ens ou remenant du monde.
Sy nous y pourrons deduire et deporter, et trop avons fait grant folie, qui tant les avons navïez par ceste mer, pour nous lasser.
Or prenez vous dui deux espees.
Si en voit li uns au poissant et l'autre au damoisel qui la se dort ".
Li felon mauvais cuidoient que Aigres se fust endormis pour ce qu'il ne sonnoit nul mot, mais il ne dormoit pas, ains avoit si grant destresse que nulz n'en pouoit plus souffrir ne avoir.
Et bien avoit entendue la traïson que li felon mauvais, qui Dieu ne doubtoient, avoient pourparlee.
Et avoit Aigres l'espee son pere en sa main qu'il lui gardoit, si que, tantost qu'il eut la traïson entendue, il sailli vistement en piez et trait l'espee toute nue et couru sus aux maronniers, ainçois qu'il peüssent estre saisiz de leurs espees.
Et premier il lança a ceulx qui leurs espees avoient prinses pour lui et son pere occire, et les feri de si grant volenté qu'il les pourfendi jusques aux dens, car il estoient desarmé.
Et puis  couru sus aux autres par grant aïr, si qu'il en eut les quatre occis, ainçois que Berinus fust revenuz a lui, et eurent li autre si grant paour qu'il crïerent a Aigre mercy.
Et quant Berinus vit le meschief, sy fu tous esbaÿs et demanda que ce pouoit estre.
Et Aigre lui conta quoy et comment li traïtour les vouloient mettre a mort, et comment il avoient l'affaire devisé; dont loa moult Berinus dedens son cuer la proësse de Aigres son filz et en rendi graces a Dieu et ot le cuer tout liez.
Quant les mariniers virent leurs compagnons occis et que Berinus fu si resvigorez et revenuz a lui, sy furent moult esmaiez et trambloient de paour, car Aigres parloit villainement a eulx et disoit que, se pour Dieu ne le lessast, il les mettroit a mort, et cilz se humilierent vers lui et vers Berinus.
Sy en eurent pitié et si n'estoient mie cil qui la traïson avoient pourparlee ne esmeüe, ains les avoit Aigres occis, si les getta en la mer.
Et quant ce fu fait, encore n'estoit mie la dame ne la damoiselle revenues de paumoison, mais li orages et la tempeste estoient abaissiez et la mer rassegrisiee.
Mais pour ce Berinus ne laissa mie son dueil a demener, ains s'efforçoit toujours de plus en plus.
Et Aigres  ses filz vint a lui et le commença a reconforter et lui dist:  " Beaux peres, lessiez le dementer, car ceste doulour ne vous puet neant avancier, ce pouez bonnement savoir.
Vous avez tousjours esté tenu pour sages homs jusques cy, mais maintenant deüst voz senz apparoir, car se vous avez perdues voz seignouries et voz fiefz vous ne devez mie perdre pour ce vo savoir ne vo maniere, ains vous reconfortez et prenez cuer en vous mesmes, ainsi que sages homs doit faire, et n'aiez mie maniere de femme, car les femmes doivent le dueil demener.
Pour Dieu, beau pere, n'acontez rien a chose que vous aiez perdue, car se Dieu nous preste vie et santé et nous puissons venir a terre sauvement, assez porrons conquester terres et fiefz, et si ay espoir que Dieux nous aidera; sy soions fors et viguereux contre aucun meschief, se il nous vient, et alons veoir ma mere et ma suer comment il leur puet estre ".
" Aimy! beaux filz ", dist Berinus, " ce seroit pour neant, car je croy certainement que elles sont mortes et sanz vie.
Et pour ce est ce que je pluer et fais grant dueil, ne de nulle autre chose il ne m'est riens ".
Atant alerent vers Cleopatras, sy la trouverent revenue de paumoisons entre lui et Romaine sa fille, qui moult eurent grant joye, quant elles virent le temps apaisié.
Et Berinus, quant il vit que elles estoient en vie, sy furent toutes ses doulours oublïees, sy demanda a Cleopatras:   " Doulce suer, comment vous est il "?  Et elle respondi:  " Sire, je sui en bon point, Dieu mercy ".
Et quant elle perçut que ses sires avoit mouillié et arrosé son vyaire de lermes et qu'il ot les yeulx enflez de plourer, sy le senti grandement a son cuer et lui dist:  " Pour Dieu, sire, pour Dieu, ne vous esmaiez mie, se vous avez vostre regne perdu, car encores devons nous rendre graces a Nostre Seigneur, quant nous sommes eschappez des traïtours de Blandie sanz vie perdre, et sanz mehaing ".
Dont s'assist Aigre encoste Romaine sa sueur, qui moult estoit triste et esploree et moult dolente de l'onneur que elle ot perdue.
Sy la prist Aigres a reconforter, comme cilz qui estoit bien apris, et dist:  " Ma suer laissiez vostre dueil a demener, car li plorer ne vous vault neant.
Et se nous avons aucune chose perdu, Dieu a assez pour nous donner, car si don sont grant et plentureux a ceulx qui ont en lui fiance ".
Tant reconforterent li uns l'autre qu'il entroublïerent leur dueil, et s'assistrent tuit au mengier, car il avoient tous grant fain.
Adont conta Berinus a Cleopatras comme Aigre se estoit prouvé aux maronniers qui avoient leur mort pourparlee.
Sy en ot la dame grant joye, car li cuers lui dist qu'il seroit encores uns grans homs et plains de grant proëce.
Ainsi qu'il eurent mengié, li temps fu beaux et clers li jours; et la mer  estoit apaisie, ne il ne faisoit mie grant vent, sy alerent au vindas et trairent les voiles amont, qui moult tost cueillirent le vent; sy singlerent moult efforcieement ce jour et celle nuit toute.
Et le lendemain eurent aussi moult bon temps, sy esploitierent moult leur erre.
Et s'en aloient par mer moult lieement sanz yre et sanz pesance, et fussent venu sain et sauf a terre en quel païs qu'il eüssent voulu, quant Fortune, qui pluseurs foiz avoit couru sus a Berinus, se pena moult de eulx destourber, ne point ne le voult laissier a ytant; car on dist pieça:  " A qui avient une fortune, n'avient pas seule ".
Ainsi que Berinus et sa compaignie estoient en mer, il advint une vespree que une espesse nue se leva, et fu li airs troublez et oscurs, et fist un lait temps et hideux, si qu'il ne sceurent quel part il aloient.
Et alerent ainsi vaucrant parmy la mer a grant meschief et a grant doubtance de mourir, et reclamoient Dieu et sa mere moult devotement.
Tant ala la nef arriere et avant qu'il s'enbatirent es beuees de mer.
Et est un grant peril en l'Occean; et en ycellui lieu est la Mer Morte qui ne se muet.
Quant il furent la venuz, li temps esclarcy et estoit li tempestes passez oultre.
Adont ot Berinus grant merveille de ce que la mer ne se mouvoit point.
Sy demanda aux mariniers que ce pouoit estre, et il respondirent qu'il ne savoient et dirent que onques mais il n'avoient trouvé morte mer et si avoient singlé par moult de lieux.
Mais il avoient bien oÿ parler d'un lieu qui en l'Occean estoit que les gens appelloient le ban ou Morte Mer, et est mer qui onques ne se muet.
Si dirent que la ne peüssent il estre venu, car ce estoit trop hors de leur voye.
Dont dist li uns des mariniers que onques mais n'avoit esté celle part ne jamais n'yra qu'il puist:  " Car je n'oÿ onques parler de nully qui y alast qui en peüst revenir; ne on ne puet mie savoir qui la les retient.
Et nonpourquant, se je veoye celle mer, je la cuideroie bien congnoistre selon ce que j'en ay oÿ compter, car j'ay entendu que les beuees sont celle part, qui est un grant peril de mer, et ay oÿ recorder que ces beuees sont deux ondes grandes et grosses qui vont a mont et puis a val, et est advis a ceulx qui les voient un peu de loing que ce soient gent tout armé, monté a cheval ".
Et ainsi que li mariniers ot ceste raison  comptee, Aigres estoit apoiez au bort de la nef, sy regarda devant lui et vit les ondes telles que cilz les avoit devisees.
Sy en fu en moult grant effroy et lui fremy toute la char, puis dist:  " Par foy, maistre, il me semble que je apparçoy les ondes dont vous avez parlé, et les voy cy devant nous ou elles tressaillent en montant et en descendant ".
Adont jetta li estrimans ses yeulx celle part, sy vit les ondes dont li sans li mua, et puis s'escria a haute voix:  " Hahay! las, nous sommes tous mors sanz recouvrer.
Or tost, seigneur, mettons le voile a l'autre lez pour veoir se nous puissons eschapper en nulle maniere ".
Dont se pena chascuns efforcieement de la nef retourner, mais chose qu'il peüssent faire ne leur ot mestier ne aidier ne leur pot, ains s'embatirent tout droit, voulsissent ou non, vers les beuees, et, quant il y furent, si reclamerent tuit Dieu et ses Sains, ne en leurs vies n'orent fiance ne seürté.
" Seigneur ", dist li maistre de la nef,  " je voy bien que nous sommes tous alé; et vous dy pour neant je sui au gouvernal.
Je le lairay aler, car bien voy que ce ne nous puet valoir.
-- Ha! maistre, pour Dieu, non ferez ", ce dist Berinus, " au mains en yra nostre nef plus droit, et lui meschie qui ne s'aidera tant qu'il pourra ".
Dont s'efforça chascuns de grant cuer, mais ce ne leur prouffita riens, ains entrerent droit au tourment des beuees.
Et tantost qu'il furent ens entré, il furent en moult grant angoisse, et li estrumans si mettoit grant peine au gouvernail tenir, comme cil qui redoubtoit la mort.
Mais rien qu'il fist n'y aida, ains cueillirent les ondes la nef en telle maniere que elles la firent en assez petit d'eure tourner plus de cent tours, et rompirent adonc cordes et mas et aviron, et se laissierent cheïr tout plat cilz qui estoient dedens la nef, et crioient a haute voix:  " Mere de Dieu, aÿe "!  Je ne vous saroye descrire ne deviser le meschief ou il estoient, et sur tous les autres, la dame et Rommaine sa fille demenoient grant doulour, ne nulz ne vous savroit conter leur mesaise, a laquelle nulle autre ne s'appartenoit.
Et de tous ceulz qui estoient en la nef, Aigres estoit du meilleur convenant et qui le mains se dementoit, et pour ce n'estoit ce mie que ses cuers ne fust a grant destrece.
Puis vint Aigres a l'estruman et lui demanda s'il lui savroit a quoy aidier.
Et li estrumans avoit si grant dueil qu'il ne savoit que faire ne que dire, et tenoit le gouvernal de si grant force que li ongle  se dessevroient des dois, si que li sans en yssoit a grant randon, et lui sailloit la sueur du front.
Et tuit li autre aussi sy avoient toutes leurs mains escorchiees de tirer et de sachier.
Moult estoit li estrumans homs de grant force et de grant vigueur et moult se yroit de ce qu'il ne pouoit faire sa voulenté.
Sy appella l'esquipe de la nef, qui estoit homs sanz foy et de pute nature, et lui dist:  " Vieng ça, sy m'aide a ce gouvernail tenir, et met peine a sauver toy et les autres ".
Et li cuvers respondi par grant felonnie:  " Meschief ara il qui yra ja ne y mettra la main, car ce seroit peine perdue.
Et d'autre part il m'est bel de la mort recevoir, mais que je puisse veoir noyer ce glouton qui noz compaignons nous a occis.
-- Tay toy, faulx ", ce dist li estrumans, " car se Dieux m'aït, se il sont mort, ilz l'avoient bien desservy et nous mesmes y avons grans coulpes, quant a si vilaine traïson nous nous estions assenti.
Pour Dieu, laisse ce ester et met peine a nous sauver tant que nous pourrons vivre.
-- En non Dieu ", dist li esquipes,  " je ne m'en entremettray ja, car je vueil bien mourir a ceste fin que nous soions vengié de ce mauvais pautonnier ".
Quant Aigres entendi le cuvert, sy fu espris de grant aïr, et aerdi le traïtour par  grant maltalent et le lança en la mer et dist en ramposnant:  " Puis que ainsy est que tu desires tant a noyer, je t'acompliray ton desir ".
Et quant ce fu fait, Aigre ala viguereusement saisir le gouvernal, et le tindrent par grant vertu entre lui et l'estruman.
Mais ces ondes feroient si durement contre la nef que elles la faisoient drecier contremont, et cuidoient tous vrayement que leur nef deüst depecier.
Et les és croissoient moult fort, si qu'il n'avoient nulle entente d'eschapper de ce peril; ains cuidoient tousjours mourir de heure en heure, se Dieux ne leur aidoit.
Tant ala leur nef et sus et jus que elle passa oultre les ondes, dont dit le maistre de la nef:  " Seigneur, or mercions Dieu, car nous avons passé un tel peril que nulz homs, si comme je croy, ne passa onques mais sanz peril ".
Bien cuidierent adont estre garanti et eschappé, sy furent tous resjoÿ et demenerent grant revel et grant joye, car ly ennuy que on a eü sont en peu d'eure oublïé, quant on est venu au repos.
Dont fu chascuns en oroisons, et rendirent graces a Dieu de ce qu'il leur estoit advenu.
Et puis dist li estrumans a Aigre:  " Par foy, sire, j'ay esté en moult de lieux, mais  onques mais je ne vy homme de vo vigueur, et bien sçay que ja ne fussions eschappez vif de ce tourment, se ne fust par l'aide de vous.
Et pour ytant je vous ay en convent en bonne foy que jamais de vostre service je ne me partiray, que je puisse, et vueil estre vo homs a faire vo voulenté et vo comment.
-- Maistre ", ce respont Aigres,  " moult grans mercis de ce que vous m'offrés ".
Ainsi qu'il eurent ces paroles dictes, leur nef commença sy fort a courre que li estrumans ot grant merveille que ce pouoit estre et dont ce pouoit venir, car leur voile estoit abatuz et si faisoit beau temps et sery; sy dist li estrumans:  " Par ma foy, seigneur, je ne fu onques mais si esmaiez ne si esbaubiz, car onques mais jour de ma vie, pour bon vent ne pour aide que l'en eüst, ne par tempeste ne autrement, je ne vy nef si fort aler comme ceste va.
Et bien sçay que nous n'avons pouoir de longuement durer a courre si faitement, car la nuit aprouche et si ne congnoissons les lieux de ceste mer, sy pourrons tantost estre pery, car je ne sçay ou nous alons, sy n'y voy autre conseil fors que nous nous commandions a Dieu.
Et si loe que nous gettons nostre ancre, par quoy nostre nef ne voist avant jusques a tant que ceste nuit soit passee et que nous voions le cler jour.
Sy verrons mieulx ou Dieux nous vouldra mener ".
" Maistre ", respondi Aigres, " je m'y assens ".
Dont mirent leurs mains tuit cil qui estoient dedens la nef a l'ancre, et la getterent dedens la mer pour ancrer, mais onques pour ce la nef ne mua son erre, ains couroit tousjours de plus en plus.
Quant li estrumans vit ce, si dist:  " Seigneur, par ma foy, ce ne nous vault riens.
Et bien sçay que se tuit li ancre du monde y estoient, sy ne nous pourroient il aidier a no nef retenir ne arrester.
Sy n'y a fors que attendre ce que Dieux vouldra faire de nous ".
Onques celle nuit ne fina leur nef de courre a grant esploit, ne nulz quarreaulx d'arbalestre ne peüst plus tost voler que elle faisoit.
Sy estoient moult espeüry et en grant doubtance de hurter a aucune terre; mais de ce n'avoient il garde, car a toute la plus prochaine ne fussent il venu devant quinzene.
Celle nuit passa et li jour vint et li soulaux estoit eslevez.
Aigrez, qui estoit au chief de la nef, commença a regarder de toutes pars pour savoir se il pourroit aucune terre adviser.
Tant regarda qu'il lui sembla qu'il vit devant lui un boys ou il avoit grant planté d'abres; sy se rassura un pou, car il espera a venir a terre, sy compta a ceulx de la nef ce qu'il avoit veü.
Quant li estrumans entendi Aigre, sy getta un sy grant cry que tous cilz de la nef en furent espouentez, sy que de la grant destrece qu'il ot, il cheÿ jus pasmez.
Dont vint Aigre a lui, qui de son cry fu abaubi, et lui aida  a relever; et puis lui demanda:  " Comment, maistre, n'osez vous a terre venir "?  Dont jetta li estrumens un grant soupir et fu si angoisseux que a peine pot il revenir a sa parole, et dist a Aigre de tel pouoir qu'il ot:  " Aimy! las, vous savez mauvaisement quel bois c'est que vous avez veü, car soiez certain que nous sommes encores moult loing de terre.
-- Ai! pour Dieu, maistre, quel bois est ce dont que je voy?   -- En non Dieu, sire ", se dist li estrumans, " ce pesera vous quant si tost le savrez.
Ha, las! dolens, que ferons nous, car bien voy que c'est li aïmans dont nulz ne puet departir "?  A ce mot li failli li cuers, et le convint cheïr pasmés.
Et ainçois qu'il fust revenuz a lui, la nef print en telle maniere son cours qu'elle s'en vint a l'aÿmant et s'arresta encoste les autres nefs dont il y avoit grant habondance, qui estoient la venues par autelle aventure qu'il y estoient venuz, c'est assavoir l'aÿmant qui les traioit a lui.
Li lieux, ou cilz aÿmans est, est parfont en l'Ocean, ne il n'y a nulle terre prouchaine ou l'en peüst venir en mains de .XV.
jours, et a tel lez la ou n'en n'y venroit mie en un an, et est encoste la Mer Betee.
Cilz aÿmans a Vc toises de lonc et autant de grossee, et est de tel nature que de trois journees ou de plus nefs ne le puet aprouchier qu'il n'atraie par force a  lui, pour tant que fer ait en la nef; car il aime tant et desire le fer que il le sent bien de .IIc.
lieues loings.
Puis que leur nef fu parvenue a celle pierre d'aÿmant, elle s'arresta toute coye.
Et quant il ont la pierre veüe et les nefs qui furent entour, sy commencierent a demener tuit une si grant dolour que nulle autre ne s'y puest appartenir, ne il ne savoient prendre nul conseil, fors que de plaindre, de plourer et de prier a Dieu qu'il eüst pitié et mercy de leurs ames, et bien voulsist a celle heure qu'il eüssent passee la grant destrece de la mort.
Ainsy qu'il estoient a tel desconfort, uns homs maigres et descharnez entra coiement en leur nef sanz mot dire, et estoit moult richement vestus et atournez comme se ce fust le corps d'un roy, mais il avoit si grant fain qu'a pou qu'il ne transissoit, sy s'apensa qu'il emporteroit de leur viande.
Ja s'en estoit grandement charchiez, et s'aprestoit de aler et de yssir, quant Aigres le perçut, si ot grant merveille que ce pouoit estre.
Sy s'en vint prestement a lui, ne nul mot il ne dist, jusques a tant qu'il le tint et le haherdi de tel ravine qu'il le abati enmy la nef tout estendu; lors lui dist:  " Que c'est, sire, Dieux vous maudie! pourquoy nous voulez vous tollir nostre vitaille et embler? Par ma foy, vous l'acheterez chier, avant que d'ycy departez, mais avant  toute euvre, je vueil que vous me comptez quelx vous estes et qui cy vous a amené et ou vous avez pris cel avoir qui est entour vous.
Et sachiez que je pourray bien tel chose oïr de vous qui vous pourra bien garantir de mort, mais gardez bien que vous me disiez voir ".
Dont respondi cil moult piteusement:  " Sire, sachiez en verité, se vous m'avez en convent a saver la vie, que ja de riens ne vous mentiray.
-- Par ma foy ", se dist Aigre, " et je t'ay loyalement en convent que ja mal ne te feray, se pis ne me faiz que tu n'as fait ".
" Sire ", dist cilz, " je vous jure en la loyauté que j'ay, que je fu nez en la grant Ynde et fu filz d'un des meilleurs engineurs qui onques fust en son temps, et fu appellez Vaparidor.
Et vous dy qu'il fu moult amez par le monde pour son sens et pour sa bonté, et le desiroient moult a veoir roy et conte et tous grans seigneurs, ne nulz ne valoit riens, ce lui sembloit, s'yl n'estoit acointé de lui et se il ne savoit de ses engins.
Tant qu'il advint un jour que mes peres fu mandé en la cité de Romme, sy y ala et me mena avecques lui.
Adonc estoie je encores jeunes varlés.
Puis que nous fusmes la venu, nous y demourasmes maint jour, et en tant que mes peres fu a Romme, il y fist maint engin, mainte sale et  mainte maison.
Et li fist faire li empereur une tour forte et soutive, ou il mist son tresor et tout son avoir, et la fist par telle maniere que a l'un costé de la tour il mist un carrel et compassa si soutivement que, qui le savoit, il pouoit oster ce carrel et entrer en la tour et prendre de l'avoir tant qu'il vouloit, et puis reparer le carrel et remettre si bien et si bel que nulz ne s'en pouoit apparcevoir, se il ne le savoit.
Sire, assez tost aprés que celle tour fu parfaicte, mes peres morut et je devin lierres du tresor l'empereur, pour le carrel que je savoye mettre ou oster en la tour.
Et quant je euz emblé de ce tresor tant qu'il me plot, je me mis en mer et cuiday repairier vers mon païs en la terre d'Inde la Majour.
Mais Fortune et grant meschance me couru sus et nous prist un tempeste qui moult nous fist souffrir et nous adreça ceste part, tant que cilz aÿmans nous atraÿ a lui.
Et bien a passé .XXIII.
ans que je et li mien compagnons venismes cy.
Et adonc nous aviemes vitaille a grant plenté, sy vesquimes tant comme elle dura.
Mais en la fin tuit mi compaignon morurent ne il n'en remest en vie se moy non.
Et fu si pres de la mort que je n'avoie nulle esperance de plus vivre, car en .IIII.
jours je ne dormy ne ne bu ne ne mengay, tant qu'il avint qu'il prist a Dieu pitié de moy.
Et estoie sur le point de desesperer, quant Dieu me tramist secours et vi  venir une nef grant aleüre ceste part.
Et sachiez que je la choisy de moult loings et, quant elle fu venue jusques cy et arrestee toute coye, je prins conseil en moy mesmes de moy guerir, sy vous diray que je fis.
Je m'assemay et appareillay des plus riches draps que je avoye et m'aournay de riches couronnes d'or et d'aniaux a pierres precieuses que je avoye prinses ou tresor l'empereur.
Et encores je les ay ycelles mesmes ".
" Quant je fu noblement et bien apareilliez, je m'en entray dedens la nef ou il menoient grant doulour.
Et quant il me virent en si bel atour, si ne cuidierent autre chose de moy, fors que je feüsse une chose esperituele.
Sy s'enclina chascuns humblement devant moy, et je prenoye et emportoye de leur vitaille tout a ma volenté, sanz nul debat.
Et tant y vins et alay qu'il ne leur demoura se petit non, et je en avoye a grant plenté tant que je en vesqui jusques adont que Dieux me pourveu d'autres nefs ou je me pourchaçay de vitaille par autel engin que je avoye fait devant.
Et ainsi je me sui pourchacié et ay vesqu jusques a ore par la pourveance de Nostre Seigneur.
Mais de tant ay je meffait, que je sçay bien que je toloye le vivre a la bonne gent, par quoy il mouroient plus tost, mais ce me faisoit faire besoing et desir qui  maintes folies fait faire et entreprendre.
Chiers sires, or est ainsi que vitaille m'est faillie et pour ce sui cy venuz pour ma soustenance pourquerre.
Sy vous prye, pour Dieu, que vous aiez pitié de moy, car il est en vostre volenté de ma vie ou de ma mort, sy en faictes vostre commant.
Et sachiez, sire, que je vous ay compté de mon estat toute la pure verité ".
" Amis ", dist Aigres, " tu n'aras ja garde de moy que je te face villenie, ains t'en pués aler, quant tu vuels, delivrement.
Mais je te prye que tu me dies avant comment tu as a nom.
-- Sire ", dist-il, " j'ay nom Silirans, et ainçois que je me parte de vous, je vous diray une chose que j'ay veüe.
Sire, je vous dy que puis l'eure que Fortune m'amena cy et en ce païs, j'ay pluseurs foiz ceste pierre environnee, tant qu'il advint devant hier, par avanture, que je trouvay du costé par dela un escript.
Mais certainement je ne sçay qu'il y a, dont il me poise, car je ne sçay riens de clergie, si que tous jours puis ce di j'ay desiré que aucuns clers venissent ceste part, par quoy je peüsse savoir ce que ceste letre devise, car j'ay espoir que li escrips ne fu onques fait sanz grant mistere ne sanz grant ocasion ".
" Silirans ", dist Aigre, " je te prye par grant amistié que nous alons veoir celle escripture.
-- Sire ", dist Silirans, " voulentiers vous y menray ".
Dont prist Aigres son espee, et s'en alerent tant de nef en nef, entre lui et Silirans, qu'ilz vindrent ou la letre estoit.
Quant Aigre ot choisie la letre, il la lut moult delivrement, car bien l'avoit apris d'enfence, et disoit la letre et li escrips:  " Se il est aucuns que Fortune ait cy admené et il s'en vueille departir, il convient premierement vuidier tout l'avoir et la richesse d'or et d'argent qui sera en leurs nefs, fors tant seulement en retenra par extimation qu'il en ait assez pour revenir en son païs.
Et puis qu'il ara ce fait, cil de la nef getteront un sort, et cil sur qui le sort escharra montera par deseure moy, sy y trouvera un anel gisant, lequel y getera en la mer.
Et tantost que li aigneaux sera departi de moy, la nef s'en pourra aler saine et sauve o toute la gent, fors que cil y demourra tant seulement qui l'anel avra getté en la mer, et convient par force que cil qui ce sort fera, soit par aucun sort esleü, car autrement nulz n'y pourroit valoir ne aidier quant a ceste besongne.
".
Tantost aprés que Aigres ot cel escript bien pourleü et regardé, il s'en repaira en sa nef, entre lui et Siliran et tantost qu'il fu venuz, il compta a chascun ce que li escrips disoit.
Quant il orent bien entendu tout ce que Aigres leur devisa, sy n'ot entre eulx ne jeu ne ris, ains  regarderent tous li uns l'autre moult esmaieement, ne il ne savoient que faire, car au demourer il veoient bien qu'il estoient tous mors, et d'autre part il redoubtoient le sort jetter, car chascuns doubtoit qu'il n'escheïst sur lui.
Dont furent bien esbaÿs Aigres, Berinus, Cleopatras et Rommaine, car il regardoient que autrement ne pouoit cheoir li sort ailleurs fors sur l'un d'eulx.
Et nonpourquant quant il virent qu'il n'y avoit point d'autre tour, fors qu'il les convenoit tous ensemble morir, se li uns tous seulz ne les delivroit, s'i s'assentirent le sort a getter.
Si avint qu'il cheï sur Aigre; dont getta sa mere un grant cry et voulsist bien en ce point estre morte, ne nulz ne vous pourroit compter la grant douleur que Berinus et sa femme et sa fille faisoient et demenoient en plorant et en criant merveilleusement.
Et quant Aigre vit sa mere et sa suer si grant dueil demener, sy les reconforta et dist:  " Ma mere et vous, ma suer, li desconforter ne vault neant, quant nous veons que en nulle maniere nous ne pouons de la mort eschapper, se par moy seul n'estes delivre.
Et encores, ce m'est advis, va la besongne bien, quant pour ma mort pouez tous estre garanti ou sauvez.
Et mieulx vault que je muire tous seulx que nous tous ensemble.
Sy vous prye qu'il soit appareillié,  pour quoy je puisse monter, car puis que ainsy est qu'il nous convient departir, la detriance n'y vault riens.
Mais tout avant, beau pere, je vous requier en fine admistié que vous me faciez chevalier, ainçois que vous vous departiés de moy, sy avray un de mes desirs acompli et plus liement je en mourray ".
Berinus ne voult mie refuser la requeste de son filz, ains le fist chevalier en grant destrece de cuer.
Et quant ce fu fait, li engins fu appareilliez pour monter sur l'aÿmant, et si laissa on a Aigre pourveance de vitaille pour vivre sur cel aÿmant par l'espace d'un an ou de plus.
Dont ne voult Aigres plus arrester, ains prist congié a son pere et le baisa moult doulcement, et puis sa mere et sa suer, et en aprés tous les autres qui la estoient.
Et requist a chascun par grant devocion que, se il leur avoit meffait ne mesdit, que pour Dieu il le lui pardonassent.
Adont furent tous si esmeü en pitié qu'il fondoient en lermes, ne nulz ne vous savroit la grant doleur deviser que privé et estrange faisoient, et sur tous les autres la mere sentoit la grant destresse a son cuer, et s'escrioit:  " Aimy! lasse, com doulente mere, quant il me convient perdre mon enfant tout vif sanz nul recouvrier ".
Et puis dist:  " Mes chiers enfans, a Dieu te comment ".
Et sur ce Aigres enprist a monter sur la pierre moult delivreement sanz plus parler, et adont fu le dueil refforciez, car Berinus detiroit ses cheveux et detordoit ses poings, ne il ne s'en pouoit admesurer de dueil faire.
Et Cleopatras regretoit sa porture moult aigrement, sy que, pour la grant destrece que elle avoit, elle se pasmoit de foiz a autre.
Et Rommaine, d'autre part, sy n'avoit guieres mains d'angoisse et de mesaise que sa mere, ains sentoit moult a son cuer la grant doleur que elle veoit sa mere souffrir, avecques la perte qu'elle faisoit de son bon frere.
Et quant li estrumans fu mis en esperance de partir de l'aÿmant, sy rappareilla sa nef, qui estoit froissiee et depeciee du tourment qu'elle avoit eü, et Silirans sy lui aida moult de cuer de tel pouoir comme il avoit, car moult avoit grant desir de partir et d'aler ent.
Or vous dy que Aigres, aprés qu'il ot pris congié, il exploita tant qu'il fu montez sur la pierre d'aÿmant, et trouva sur la pierre que li aniaux y estoit en la maniere que la letre l'avoit devisé.
Et lorsqu'il le perçut, il le prist moult viguereusement sanz detrïer, car moult lui fu tart qu'il le tenist en sa main.
Et aussi tost que li aniaux fu departis de la place dont Aigre le leva li aïmans fremy et tressailly et crolla merveilleusement.
Et Aigres rua tantost l'anel en la mer,  dont commença la mer a saillir et a escumer et a faire merveilleux tempeste; les ondes tumboient et hurtoient grans cops a l'aÿmant.
Et lors que Aigres ot getté l'anel en la mer, il regarda aval pour veoir le convenant de ceulx qu'il avoit laissiez en la nef, mais il estoient ja eslongiez tant de l'aÿmant, qu'il avoit perdue la veüe d'eulx ne choisir ne les pouoit.
Et en ce point le temps fu si merveilleux et orrible qu'il n'est nulz qui n'en eüst grant hide, car li vens ventoient despertement, il plouvoit et gresloit habondaument, et fouldres et tempestes cheoient aval, sy qu'il estoit advis que la mer fust embrasee et esprise.
Et hurtoient les ondes si merveilleusement a l'aÿmant qu'il estoit adviz que l'eaue passast oultre.
Li temps estoit moult desmesurez, car fouldre et tournerre descendoient tant menuement que nulz n'en peüst autre chose cuidier fors que li mondes deüst finer, ne Aigres ne attendoit autre chose que la mort, car le tourment l'avoit ja sy fort mené que a peine se pouoit il mais soustenir.
Et nonpourquant parmi tous les griefs maulx qu'il avoit, il regretoit son pere et sa mere et prioit a Dieu moult devotement qu'il les amenast a bon port, car il avoit moult grant doubtance qu'ilz ne fussent perilz en mer pour l'orrible temps qu'il faisoit.
Mais li tempestes n'estoit mie partout si merveilleux comme il estoit entour  l'aÿmant, et s'en vindrent seürement et sanz perte a bon port, et tant leur aida Dieux que ce fu li pors plus prochains de la cité de Romme.
Mais ja soit ce qu'ilz descendissent a bon port, sy n'avoit il en Berinus ne en sa femme joie ne deduit, ains ploroient et regretoient Aigre leur filz, et moult se ledengoient de ce qu'il l'avoient en telle maniere laissié.
Et bien voulsist adonques chascuns estre mort, et d'autre part il estoient moult desconfortez de ce qu'il ne savoient quel part vertir ne tourner et qu'il n'avoient que despendre, se petit non, car tout avoient leur avoir laissié, quant il departirent de l'aÿmant pour le sort faire a droit.
Quant Silirans vit Berinus et sa femme tel dolour demener, sy les reconforta de tout son pouoir, et leur dist que c'estoit grant folie de avoir si petit d'astinence en lui:  " Pour Dieu, sire, si vous reconfortez, car pour plaindre ne pour plourer ne ravrez vous pas vostre filz.
Ains deüssiez rendre graces a Nostre Seigneur de ce qu'il nous a delivré de si grant peril.
Et s'il vous est grief de l'avoir que vous avez laissié, je vous ay en convenant que je vous en delivreray plus que nous n'en pourrons despendre.
Et sachiez que nous sommes assez pres de la cité de Romme et y venrons hastivement, sy ne vous esmaiez de riens, car richement vous pourverray ".
Aprés  ces paroles il vendirent leur nef, et puis se mistrent a voye et errerent tant qu'il vindrent a Romme et prindrent hostel dehors les murs de la cité de Romme.
Or vous dy que Silirans n'avoit mie mis en oubly le carrel par ou il entroit en la tour l'empereur, ains y ala menu et souvent, tant qu'il sceut que bon fu, et prist tant du tresor et apporta par pluseurs foiz a Berinus et aux autres tant qu'il en eurent a grant plenté et firent un riche manoir au dehors de Romme.
Sy s'i maintindrent et deduirent moult noblement, car il avoient or et argent a grant plenté.
Un jour advint que Berinus s'en aloit deduisant par la cité de Romme, vestuz et appareilliez en maniere de riche homme, et encontra pluseurs Rommains qu'il bien congnoissoit.
Mais il ne les osoit regarder a plain, pour ce qu'il ne fust congneüz ne ravisiez, tant qu'il advint que Berinus trouva, au trespas d'une rue, Gieffroy son maistre, sy le recongnut bien et Gieffroy lui aussi; mais il n'en monstrerent nul semblant la endroit, ains se retrairent d'une part a un recoy, dont baisierent li uns l'autre plus de cent foiz et conterent de leurs besongnes ainsi qu'il estoit advenu a chascun.
Berinus compta comfaitement cilz de Blandie l'avoient desherité par traïson, et la villenie et le despit qu'il lui avoient fait, et ainsi qu'il avoient baillié a Logres le royaume.
Et puis aprés lui compta comment on lui avoit fait  forjurer le païs et comment il s'estoit mis en mer, et puis lui dist tout en plorant ainsy que Aigres ses filz estoit demouré sur l'aÿmant et par quel aventure aussi.
Dont compta Berinus a Gieffroy son affaire, ainsi qu'il lui estoit advenu depuis qu'il l'eust laissié, fors seulement du tresor l'empereur, qu'il avoit tout a sa voulenté, mais ce ne lui voult il mie descouvrir.
Et Gieffroy aussi lui compta tout ce qu'il lui estoit avenu.
Aprés ce Berinus demanda a Gieffroy nouvelles de Famius son pere, et Gieffroy lui dist:  " Par ma foy, sire, Raine sa femme l'a tué et empoisonné par venin, pour un chevalier qu'elle amoit, et quant elle l'ot occis, elle fist tant par devers l'empereur, que tous ses lignages, quanque il en avoit en la cité de Romme, fu destruis.
Et encore sui je certains que, se vous estiés ravisiez, nulz avoir ne vous pourroit sauver que vous ne fussiés mis a mort.
Et pour ce, sire, je vous loe en bonne foy que vous vous celiez le plus que vous porrez et si changiez vostre nom, par quoy on vous puist mains recognoistre, et vous faictes appeler Benus.
Je ne vous sçay autre chose que dire, fors que je sui tous a vostre commandement, et vous promet en bonne foy mon conseil et m'aÿe, se vous en avez mestier, ne ja, tant que je vive, je ne vous fauldray ".
Puis demanda Berinus a Gieffroy de quoy il se maintenoit, et Gieffroy lui respondi et dist qu'il se melloit de faire poz, ne d'autre labour ne vouloit vivre en nulle maniere; et l'appelloient li Romain Gieffroy le potier.
Et nonpourquant, combien que Gieffroy se mellast de faire poz, si fust il riches homs durement s'il voulsist, car il estoit sages homs et preudes homs, sy que moult souvent escheoit que, quant li .VII.
sages avoient un fort jugement a faire, Gieffroy li potiers y estoit mandez et en rendoit mesmes la sentence, par quoy li emperierres l'eüst mis a grant honneur, se il la voulsist avoir receüe, mais il n'avoit cure de nulle richesse mondaine.
Quant Berinus et Gieffroy orent parlé ensemble d'unes choses et d'autres, il se departirent et prindrent congié a grant joye, et moult estoient liez de ce qu'il avoient trouvé l'un l'autre.
Et au departir Berinus enseigna a Gieffroy son hostel, et Gieffroy lui enseigna le sien, siques moult souvent li uns aloit veoir l'autre et descouvroient toutes leurs privetés li uns a l'autre, fors que tant que Berinus lui celoit la richesse du tresor l'empereur, que Silirans lui apportoit toutes les foiz qu'il en vouloit avoir.
Mais ainçois que deux ans fussent passez, cil Silirans morut, de quoy Berinus fu moult courrouciez.
Mais bien vous dy que, ançois qu'il fust trespassez,  il enseigna a Berinus comment il aloit et venoit en la tour, et comment li carreaux y estoit mis et ostez, si que, aprés le decés de Siliran, Berinus aloit en la tour toutes les foiz qu'il avoit mestier; et mena celle vie longuement, que onques n'en fu apperçu ne de nully ne fu ravisiez, fors seulement de Gieffroy, car son nom qu'il avoit changié le faisoit moult descongnoistre, ne onques puis en la cité de Romme il ne fu appellé fors que Benus.
Puis que je vous ay compté comment ne par quel aventure Berinus revint en la cité de Romme et ou païs ou il fu nez, je vous en lairay a tant et vous compteray d'Aigre son filz, que il laissa, ainsy que vous avez oÿ, sur la pierre d'aÿmant, en grant aventure de mort, car li tourment et la tempeste lui faisoient moult a souffrir, par quoy il reclamoit Dieu moult devotement, et lui prioit qu'il eüst mercy de lui, car il cuidoit certainement la mourir pour les fouldres et les tempestes qui descendoient et pour les ondes qui si despertement hurtoient a l'aÿmant, que elles le faisoient tout branler et encliner de chascune partie, si que, pour la destrece que Aigres avoit, il se pasma pluseurs foiz.
Et nonpourquant, parmy le grant meschief qu'il avoit, il prioit moult devotement pour son pere et pour sa mere, que Dieux les meïst a sauveté:  " Ha, las "! fait il,   " se je savoye que eschappez fussent de ce peril, je n'aconteroye riens a moy; sy vous prye, vray peres Jhesu Crist, que vous, par vostre sainte debonnaireté, les vueilliez garantir et sauver et a moy pardonner mes pechiez, car bien voy que je suy a ma fin ".
En tel point et en telle doulour fu Aigres un jour et une nuit, et, quant ce vint le lendemain au matin, li airs s'esclarcy et la mer s'acoisa, li vent et li tourment cesserent et fu li temps pur et net, si que, pour la beauté du jour, Aigre fu un pou resvigoré.
Dont regarda par devant lui, sy choisy l'anel qu'il avoit getté en la mer le jour de devant, et bien le recongnut.
Lorsqu'il le vit, sy dist:  " A! aniaux, comme vous avez grant poesté selon la petitesse de vous! Par foy, qui bien vous congnoistroit, il ne mettroit main a vous pour nul denier, s'il estoit saiges, car vous m'avez tant fait a souffrir que, qui me vouldroit doner toute la seignorie du monde et la richesse, pour vous autreffoiz regetter en la mer, si ne m'en entremettroye je pas.
A tousjours mais y pouez estre seürement pour moy, car jamais, tant comme je vive, ne vous atoucheray, se Dieux plaist ".
La ou Aigres parloit ainsy a lui meïsmes, il regarda entour lui, sy lui fu advis qu'il vit sur la mer venir et aler chevaliers armez a pié et a cheval et roidement poindre les uns contre les autres, et  leur vit grans cops donner, et departir et l'un cheoir et l'autre relever; sy sembla a Aigre que c'estoit jeux et reviaux, si lui pleut moult a regarder, et dist en son cuer qu'il se savoient moult bel jouer et esbanoier.
Ainsi que Aigres les regardoit, il lui fu advis que li uns fu departiz de la compaignie, et qu'il s'en vint brochant des esperons vers l'aÿmant, la lance ou poing, et y feri un si grant cop que la lance vola en pieces, et s'en passa oultre legierement.
Et quant li chevaliers ot reprins son retour, Aigres l'appella et dist en hault:  " Chevaliers, je te prye par fines amours que tu parles a moy, et me dy qui tu es et ou tu vas, et si te conjure du pouoir de Dieu que tu me dïes verité ".
Cilz, quant il se senti conjurer, arresta, et nonpourquant le fist moult envis, mais faire lui convint, voulsist ou non, puis ce dy qu'il fu conjurez.
Sy dist:  " Aigres, je sui certain que tu es preux et viguereux et homs de grant pouoir, si sera certes grant dommage se cy endroit te convient perir.
Aigres, tu me fais cy arrester, dont il me poise, mais puis que ainsi est que tu m'as conjuré et je n'ay pouoir de partir de toy jusques a tant que je t'avray compté qui je sui et dont je vien et ou je vois, et nonpourquant ay je mauvais loisir ".
" Je te dy que je sui sur un cheval de grant puissance, qui bruit et maine grant tempeste, ne il ne redoubte fer ne acier, et si est rades et apers que, se je ne chevauchasse trop mieulx  que uns autres, il m'eüst pieça fait jus trebucher; et sachiez que cilz chevaulx sur quoy je sié est uns deables d'Enfer.
-- Que c'est, beaux sire ", dist Aigres, " me cuidiez vous paistre de bourdes? Si m'aït Dieux, je n'en ay cure.
Mais dites moy ce que je vous ay demandé, se il vous plaist ".
Quant cilz vit qu'il ne pouoit partir d'Aigre par raison jusques a tant qu'il lui eüst compté son convenant, sy lui compta son estre de chief en chief et dist:  " Aigres, je ne te vueil pas paistre de bourdes ne je ne puis.
Je te dy pour voir que j'ay nom Mauchastres li enchantierres, et fu en Blandie aux noces ton pere et ta mere, ou je monstray de mes jeux et de ma maistrie devant tous.
Et si te dy que j'ay si contraint le Deable par force de paroles, qu'il me porte partout ou je vueil.
Tu sces bien comment Ypamador a esté roy de Blandie, et comment tes peres a esté dechaciez par traïson.
Sy te diray une merveilleuse aventure qu'il lui advint hier par jour, sur le point de midi, ainsy que la feste devoit departir des nopces que Ypamador avoit faictes.
Car il advint a celle heure que je t'ay dicte, que li airs troubla et oscurcy, la terre crola, li vent venta despertement, foudre et tournerre volerent et cheïrent abondaument, sy que toutes les maisons, li palais, li donjon et les riches chambres que li roys Ysopes tint en demaine,  jardin, vergier et toutes autres herbergeries sont ars et bruiz et grant plenté de gent il y ont mis a mort, qui ne pouoient mie yssir ne a temps aler a sauveté.
Et ou temps que li tempestes et li orages estoit plus grans et plus fors, une voix s'escria en hault et dist:  "Chetif, chetif, or prenez le guerdon de vostre service de ce que vous traïstes le roy Berinus et avez enchacié, a male heure l'envoiastes par mer, quant li aniaux a esté sevrez de l'aÿmant et gettez en la mer, et sachiez que vous le comperrez chierement ".
Toutes ces choses je vy et oÿ, et lorsque la voix ot faitte la menace, je n'y vous plus attendre, ains m'en parti, si que je ne sçay qu'il en advint depuis ".
" Or te prye je que tu me laisses aler a ma gent et a mon harnois que tu vois la, car il me convient partir pour aler parler au prince d'Abisme d'une grande besongne que j'ay a faire, sy ne me destourbe pas de ma voye.
Et je t'ay en convent que, se tu as mestier de moy, je t'aideray a ton besoing et feray du tout a ton commandement ".
Quant Aigres ot bien entendu tout ce que Mauchastres lui ot dit et compté, et il perçut le grand desir qu'il avoit de aler aval, sy lui donna bonnement congié; et Mauchastres, sanz plus atachier, se departi et point son cheval de tel  ravine que toute la mer en fist fremir.
Et ainçois que Aigre peüst avoir son eueil tourné pour lui regarder, il ne sceut qu'il fu devenuz, ne tout li chevalier aussi qu'il avoit veüz par devant, ne il ne vit fors que la mer tant seulement.
Dont li fu adviz que ce estoient mauvais esperis qui la repairoient, si fist croix sur lui et reclama le nom de Dieu.
Aprés ce Aigres regarda contreval entour la pierre d'aÿmant et choisy toutes les nefs qu'il y avoit laissiees ainçois qu'il montast sur la pierre, ne pour tourment qu'il eüst fait, elles ne s'estoient meües, fors seulement la nef de son pere, et celle s'en estoit departie comme vous avez oÿ.
Quant Aigres vit que le temps fu beaux et clers et que li tempestes estoit cessés, il descendy, sanz faire longue attente, de l'aÿmant; et quant il fu descenduz et il se fu advisez du lieu ou il estoit, et qu'il se trouva tout seul sanz compaignie, si fu tous esmaiez et desconfortez, car il ne pouoit percevoir nulle voye par quoy il peüst eschapper ne qui lui peüst aidier a sa delivrance.
Dont ala de nef en nef tant qu'il fu tous las et en grant merveille du tresor qu'il y trouva; car il n'estoit nulz qui peüst penser ne esprisier les grans richesses qui y estoient en toutes manieres de choses.
Et quant il ot tout veü, si dist:  " Aimy! Dieu, comme cy a grant tresor et grant richesse qui ne puet  a nully prouffiter, non a moy mesmes qui l'ay a mon commant, car plus chier avroye un bon buef cuit que tout l'avoir que je cy voy! Helas! se mon pere l'eüst en son commant, il n'eüst aussi riche roy en tout le monde; et je qui l'ay a ma volenté, sui li plus povres des autres, car certainement je vouldroye avoir tout donné pour un seul disner.
Pour ce dist voir cil qui dist que  "qui n'a son cuer a paix, il n'a riens".
Quant il ot ce dit, si s'en ala ou ses vivres estoit et en menga tant qu'il lui plut, et puis regarda le remenant de sa vitaille et dist:  "Helas! comme je doy estre songneux de toy garder, car, quant tu me fauldras, il me convendra morir, ne nul autre confort ne puis avoir, fors que de Dieu, en qui je commant m'ame et mon corps, car bien voy qu'il me convient cy faire ma penance, vueille ou non".
Tout ainsy que Aigre se dementoit en telle maniere, il oÿ ferir grans cops et merveilleux en la nef en laquelle il estoit, si en fu tous esbaÿ, et escouta grant piece que ce pouoit estre.
Et cil se rehasta du ferir et fist si grant noise qu'il fu advis a Aigre que la nef deüst fendre et depecier si que, pour la grant freeur qu'il eut, il ala vistement en une autre nef, sy y porta son vivre, dont se esmut moult et fu courrouciez, et ot grant vergongne de ce qu'il avoit paour et sy ne savoit de quoy; sy tressua d'angoisse et de  maltalent.
Ainsy qu'il estoit en telle pensee, sy entrouy un cheval hennir et esproer, qui gratoit et feroit moult radement et durement des piez.
Et lorsque Aigres oÿ la voix, il perçut bien que c'estoit un cheval, si en eut grant joye et ala celle part dont il oÿ le son venir, et quist tant qu'il trouva le cheval en la santine de la nef ou il avoit esté maint jour, car Silirans l'avoit illec gardé et pourchacié sa soustenance.
Mais puis que Silirans se fu parti du destrier, il n'avoit eü a boire ne a mengier, et pour ceste raison li chevaux hennissoit et faisoit un grant tempeste de grater et de ferir.
Et lorsque le cheval senti Aigre venir, si fist assez plus grande noise qu'il n'avoit faicte devant, car il avoit d'usage que nulz ne l'osoit aprouchier fors que cilz qui le congnoissoit, ains regetoit des piez et hochoit la teste et faisoit si grant noise, que nulz ne le veïst ne oïst qui n'en eüst moult grant hide.
Li cheval estoit de grant pris, car il estoit bien faiz de corps et de tous membres, plains de peulx gisans et aplanïez.
Il avoit plate jambe et pié coppé bien fait, teste a courte oreille et a gros eueil.
Il avoit gros les flans et les costés, et estoit si bien ouvré en toutes mesures, que nulz n'y sceüst que amender ne que dire.
Et estoit tous noirs, fors que il avoit une estoille blanche enmi le front, qui reluisoit comme cristaux.
Tantost que Aigre perçut le cheval, sy fu moult joyans et apperçut bien qu'il avoit fain et soif.
Si lui porta assez a mengier ou pan de son mantel, et li chevaux si le conjoÿ pour la famine qu'il avoit, ne onques de riens ne se mut.
Et Aigres, a la mesure qu'il lui portoit a mengier, sy l'aplanioit et aloit entour lui, et fist tant qu'il fu moult privez de lui, et puis dist:  "Vray Dieu, vous soiez aouré de ce que j'ay compaignie.
Morel, or pensez du mengier, car vous en avrez a plenté".
Et quant Aigres cuidoit qu'il eüst soif, sy lui donnoit a boire de la doulce eaue dont il estoit bien garny, et sy trouva une estrille, de quoy il le conroioit moult faitissement, quant il avoit temps et heure et qu'il le failloit.
Ung jour advint que Aigres estoit apoiez au bort d'une nef, si pensoit et fantasioit, et com plus pensoit parfont en son afaire, de tant estoit il plus courrouciez et esmaiez, si ploroit et se dementoit, ne nul conseil ne savoit prendre de soy, car il regardoit que toute la seürté de sa vie estoit seulement en sa vitaille, et que tant vivroit il qu'elle aroit fin.
Sy s'esmaioit  durement a la mesure qu'il le veoit appeticier, dont s'apensa Aigres et ot grant honte de ce qu'il estoit en tel esmay de vivre; car il lui souvint de Siliran, qui la avoit vescu .XXII.
ans de la prouveance de Dieu.
Sy prist cuer et dist:  "Je vivray tant que a Dieu plaira, et a lui je me commant; car il me puet donner et envoier plus de viande que je n'ay pouoir de vivre, et bien me pourra delivrer de cy, quant il lui venra a plaisir et a voulenté".
Atant regarda contreval la mer, et lui sembla qu'il veoit venir en bruyant une maniere de tempeste, et com plus s'approchoit, plus en avoit grant merveille.
Ne il ne savoit autre chose que juger, fors que ce lui sembloit une onde qui venoit en rondelant vers lui a grant exploit par dessus la mer, et venoit bruant et escumant hault et puis bas, et faisoit si grant noise et si grant tempeste, qu'il n'est nulz qui n'en fust esmaiez.
Si ne fu mie de merveille se Aigre en ot hide et paour, car il ne pouoit, en l'orribleté que elle demenoit, croire que ce fust chose de par Dieu.
Celle chose s'arresta en sus des nefs environ demie arbalestee, et estoit adont tierce de jour, et vous diray quelle chose il apparu.
Ce fut uns grans vaissiau de vairre, tortu et mauvaiz, et estoit si cler que l'en veoit dedens, ce sembloit,  un noir corbeau qui estoit sur un corps tout nu et bequoit et devouroit celle charoigne.
Tout ce regarda Aigres a merveille; adont il entrouy une voix, si ne sceut dont elle vint, fors qu'il lui fu advis par semblance que ce fust le corps qui estoit dedens le vaissel; et dist la voix:  "Aigres, je te faiz savoir qu'il te convient prouchainement morir a grant martire, se tu n'as aide de par moy, ne jamais d'icy tu n'eschapperas.
Mais se tu me vouloies croire par maniere que tu me feïsses hommage et donnasses a moy t'ame et ton corps, je te jetteroie sauvement de cy et te menroye a terre en quelque lieu que tu vouldroies".
Dont fu Aigres tous abaubiz, et respondi a la voix:  "Qui es tu, qui paroles a moy et qui as si grant pouoir que tu dis? Je te prye que tu me dïes ton nom et ton estre sanz riens mentir, et se je voy et entens que tu me puisses aidier, j'aray conseil a moy mesmes a faire ce que tu me requiers.
-- Taiz toy, foulx", se dist la voix, "que as tu a faire qui je soye?   -- Par ma foy", se dist Aigres,  "ja hommage ne te feray, si m'araz compté ton pouoir et qui tu es.
Sy te conjur de quanques je puis que tu le me dïes tost et hastivement.
--  Aigres", dist la voix, "puis que tu m'as conjuré, je le te diray.
Nous sommes .VII.
freres, qui fusmes essillé et dechacié de nostre regne par no coulpe et par no meffait; et nous enclost cy li sages roys Salemons, et tousjours depuis nous y avons  esté, que onques ne peüsmes trouver homme si hardy qui nous en voulsist getter ne delivrer.
Et saches que nous avons le pouoir de l'Ennemi; mais Salmon nous a si lïez que de cy ne pouons yssir, se aucun preu chevalier ne nous en gete.
Et pour ce sommes nous cy venuz, et encontrasmes hier Mauchastres l'enchanteur, qui nous dist que jamais par nul homme ne serons delivré, se ce n'est par toy".
Dont leur respondi Aigres:  "Or soiez tuit en paix, car ja n'avrez mon hommage, ne ja delivré ne serez par moy.
Mais fuiez vous d'icy, je le vous commant.
-- Aigre", dist la voix, "nous amissions moult ton hommage se nous le puissons avoir, car tu es moult preux et moult vaillans, et sachez que nous en avons telz .Vc.
dont nous ne sommes pas si liez comme nous serions de toy.
Si faiz moult que fols, quant tu le contredis, car nous te meïssions hors de ce peril, sanz nul mehaing de ton corps".
Aigres respont:  "Laissiez moy ester, car je n'ay cure de vostre delivrance, et vous conjure de Dieu et de son pouoir que vous vous en alez d'icy, ne jamais ne me parlez de avoir mon hommage.
--  Aigre", ce respondi la voix, "j'aperçoy bien que tu n'as mie talent de toy garantir, par quoy je vueil que tu saches que tu avras a grant plenté honte et ennuy".
Et atant se tut la voix.
Et lors li vaissiaux s'en retourna par ou il estoit venuz, et fist assez plus grant tourment a l'aler que au venir, de quoy Aigre fu moult espouenté; et lorsque li vaissiaux s'en fu departy,  il fu advis a Aigre qu'il veoit en l'air tournoier grant plenté de gent qui venoient tout entour lui et tenoient en leurs mains glaives et espees et menaçoient Aigre par nom moult durement, et lançoient a lui par grant aïr; et nonpourquant il ne le touchoient.
Et quant Aigre regardoit en bas, si lui sembloit que sur les ondes de la mer alassent gent tous armés en maniere de champions, escus et bastons en leurs mains, et lui estoit adviz qu'il venissent vers lui moult aireement pour lui mal faire; et feroient si grans cops a la nef ou il estoit, que Aigres cuidoit qu'elle deüst voler en pieces, et nonpourquant elle n'empiroit de riens.
Dont s'assist Aigres en la nef, de la grant paour qu'il ot, car il cuidoit a chascun cop qu'il deüst voler en la mer; si reclamoit moult devotement la mere Dieu que elle lui feïst aïe et secours; puis fist croix sur lui et dist au fantosme:  "Vous, mauvais esperit, je vous conjur que vous vous en alez, car trop m'avez traveillié et pené; si vous conjur de par Dieu que vous vous fuiez de cy".
Quant li fantosmes entendi que Aigres n'avroit autre paour de lui, ne que pour nulle contrainte il ne feroit hommage a l'Ennemi, sy s'en departi en un moment sanz faire a Aigre  nul autre ennuy; et fu li temps seri et la mer coye et rapaisiee, par quoy Aigres fu un pou plus rasseürez; dont s'en ala appareillier Morel son cheval, car la estoit tout son esbatement et ses depors.
Et aprés ce qu'il l'ot bien conroyé et appareillié, il s'en ala mengier et dormir bien celle nuit et en paix de si au lendemain a matin qu'il se leva quant il voult.
En telle peine et meschief comme vous avez oÿ fu Aigre maint jour a la pierre d'aÿmant ne onques ne passa un jour qu'il ne veïst aucun fantosme.
Si vous tenroye trop longuement a vous raconter tout, car souventes foiz il avoit orribles tempés de fouldres et d'orages, et lui venoient par devant par nuit et par jour merveilleux fantosmes, mais tant souffroit et enduroit debonnairement, et mains en estoit espouentez, quant il fu endurcy, qu'il ne fu au commencement; et mainte grant paour il eut au venir, de quoy ce fu moult grant merveille comment il le pot endurer: mais  "grant chose a ou faire l'esteut",  ce dist on souvent.
Quant aucunes foiz il ennuioit a Aigre, il s'en aloit deduire de nef en nef et regardoit les riches marchandises qu'il trouvoit, d'or et  d'argent, et les beaux joyaux de pluseurs manieres et les riches draps, les perles et les pierres precieuses et grant plenté d'autres belles choses, tant que nulz ne le savroit ne pourroit deviser ne dire, et en ce il se deportoit et esbatoit.
De quoy il advint, un jour qu'il s'en aloit parmy les nefs, ainsi qu'il avoit acoustumé pour les merveilles regarder des nefs et pour lui deduire et oublïer, et a celle foiz, il s'en alla plus loing qu'il n'avoit onques fait devant, et tant ala de ça et de la qu'il trouva un grant dromont qui estoit moult noblement couvert et appareilliez et de moult belle façon; et estoit li dromons si riches et si nobles de tout ce qu'il y appartenoit, que Aigres en fu tous esbaÿ, ne il ne sceut mie a dire se c'estoit chose veritable, ains estoit en grant doubtance que ce ne fust fantosmes; car moult doubtoit et cremoit l'engin et le malice de l'Ennemi pour ce que moult grant ennuy il lui avoit fait par pluseurs foiz.
Toutefois il entra dedens le dromont, qui moult estoit nobles et gens et plains de grans richesses, sy les regarda moult doulcement et volentiers.
Si s'en ala vers la santine et y trouva .XX.
chevaliers mors gisans, et aprés y trouva .XL.
escuiers sanz vie, et toutes manieres d'armeüres il trouva dedens le dromont; puis vit l'estruman et les esquippes gisans d'autre part.
Aprés ce Aigres regarda a un lez,  et vit un chevalier tout mort, armé de toutes armes, et avoit son escu delez lui, le plus bel qui onques fust veü, d'or a un lion noble rampant, si proprement fait qu'il sembloit que le lion fust vis; et avoit en l'escu mainte pierre precieuse.
Et au chief du chevalier avoit une moult bonne espee, envelopee en un chier paille, et gisoit le corps sur un bel drap soustivement ouvré et une dame encoste lui, moult noblement vestue et avoit le chevalier acolé et embracié moult fort.
De toutes ces choses fu Aigres moult esmaiez et esperduz et ot grant hide pour la plenté des mors qu'il trouva gisans.
Si voult lors le dromont guerpir, mais il s'avisa que ce seroit honte, s'il s'en partoit ainsi sanz autre chose savoir.
Si se rasseüra et passa avant, et perçut en la main de la dame un petit livret, sy le prist et regarda qu'il y avoit dedens.
Si disoit li escrips:  "Je fais savoir a tous que cilz chevaliers ot nom Cormeliador, et fu filz du roy d'Archade, et le fist chevalier le roy d'Orionde, qui moult bien l'emploia, car son païs lui mist en paix et le venga de ses ennemis.
Si que, pour la grant proëce de lui et pour le regne qui lui devoit escheoir, le roy d'Orionde lui donna sa fille a femme, qui cy est, et lui fist emmener, et leur donna ceste compaignie, qui cy est; puis se  mirent en mer richement appareillié a moult grant avoir, et singlerent a moult grant baudour, tant que ceste malaventure leur avint de l'aÿmant, qu'il les atraÿ ainsi qu'il a fait pluseurs autres.
Et tantost qu'il furent cy, il n'eurent esperance de garantir ne de eschaper, mais il vesquirent tant que vitaille leur dura et, quant elle leur failli, il les convint trestous mourir sanz recouvrer.
Et li premiers qui ala de vie a mort, ce fu cilz chevaliers qui cy est, par quoy li autre baron qui vif estoient l'adouberent et le couchierent en telle maniere que vous pouez cy veoir.
Et fais assavoir que ces armeüres sont les meilleurs et les plus riches qui onques fussent a roy ne a empereur, ne onques meilleur espee ne fu forgee, que celle qui la est, et sy a nom Pleuresanc.
Dont s'il est aucun qui ait a faire de tres riches armes, si preigne cestes, se il les puet avoir, car jamais meilleur ne seront trouvees.
Et si vueil que on sache que ceste dame, qui cy est, escript ceste lettre, qui fu appellee Delian d'Orionde".
Tantost que Aigres ot pourveües les lettres, si convoita forment les armeüres, et nonpourquant il n'en voult mie le corps desgarnir, car il regarda qu'il n'en avoit que faire.
Mais il ot bien en propos que, se aucune aventure venoit, par quoy Dieux le voulsist getter de la mer, que les armes il emporteroit avecques  soy.
Tant demoura Aigres ou dromont, qu'il fu auques pres de l'avesprer; dont s'en parti pour aler aisier Morel son destrier, car il ne voulsist en nulle maniere qu'il eüst mesaise et, se pour son cheval n'ust esté, il n'eüst ja laissié pour les corps qu'il n'y fust demourez toute la nuit pour les armes assés regarder, qui moult durement lui plaisoient.
Et se aucun s'esmerveille pour quoy li corps n'estoient pourry et plain de vermine, je vous en diray la raison pour quoy.
Je vous dy en verité que li dromons estoit tout de ciprés ne de nul autre bois n'y avoit riens, si que, par la vertu du bois et pour le doulz fler et le doulx odeur qui yssoit, n'estoient il gasté ne corrumpu de vers, ne nulle püeur n'en yssoit.
Quant Aigres vit le vespre aprochier, sy s'en ala a Morel son cheval, car durement estoit songneux de luy regarder et bien garder.
Et quant ce vint le lendemain, si s'en ala les armeüres veoir, que li chevaliers avoit vestues, et assés pou de jour il eschappoit qu'il n'y alast veoir.
Et aloit souvent cerchant es autres nefs, ou il trouvoit moult de merveilles et de choses des guises de quoy il n'est mie besoing que j'en face mention.
Tant fu Aigres entour la place et pierre de l'aÿmant, que ses vivres lui ala moult appeticier; si fu en grant esmay et en grant desconfort,  car il n'en savoit ou ailleurs querre ne pourchacier.
Et bien vit qu'il n'en pouoit eschapper en nulle maniere ne issir de ce lieu sauvement, se Dieu ne lui trametoit aucune nef.
Mais tant lui demouroit a venir qu'a pou que l'esperance ne lui failloit, car il veoit sa vitaille presque toute gastee, et bien savoit que, puis que la vitaille lui failloit, qu'il n'avoit pouoir de vivre.
Si lui commença la char a fremir pour la cremance de la mort, car par nature toute chose qui vie a ressongne a mourir, si que, pour fuïr la mort le plus qu'il pouoit, il commença sa viande a espargnier et lui a consirer, si que il fu moult grant temps que onques son saoul ne menga; par quoy il avenoit moult souvent que la fain l'angoissoit par jour et par nuit, ne il n'avoit autre confort, fors qu'il aloit de nef en nef querant aucune chose pour son corps soustenir; ne ja si petit n'en trouvast que ce ne lui semblast moult durement grant chose.
Et telle heure fu que, pour trouver .IIII.
grains de froment, il se tenist a bien eüré et voulsist bien avoir donné le vaillant de cent mil mars pour un seul grain.
Et nonpourquant avoit il un pou de vitaille, mais il l'espargnoit le plus qu'il pouoit, pour ce qu'il veoit bien que c'estoit ses derreniers retour; et tous jours attendoit que Dieu eüst pitié de lui et qu'il lui envoiast aucun secours.
En la fin fu Aigre si povres que de toute la viande du monde il n'avoit que demi bescuit, et si avoit si fain qu'il ne savoit qu'il peüst faire; sy avint qu'il s'en aloit pourchassant par les nefs, tant que fantosmes qui n'avoit repos de lui souduire et engigner sot qu'il avoit grant souffrete de viande.
Si s'en vint devant lui en semblance de femme et lui dist:  "Aigre, mes tresdoulz amis, je voy bien que vous estes moult traveillé de fain et qu'il vous convient mourir prouchainement, se je ne vous aide.
Mais je vous ay loyaument en convent que, se tu me vuels amer et estre mes drus, je te mettray hors de ce peril sauveement.
-- Fuy de cy, Ennemis", se dist Aigre, "car ja n'ara aliance entre toy et moy, se Dieu plaist.
-- Et tu le comparras", fait elle, "chierement, car ains que tu voyes le vespre, tu avras tant a souffrir et a penser que adont tu me donroies volentiers t'amour et ton hommage, se je le vouloye prendre.
Mais soies certain que jamais ne le prendray puis ceste heure en avant.
-- Tu te traveilleras pour neant", se dist Aigres, "car j'ay fiance en Dieu, si ne doubte neant, pour quoy je te commant que tu t'en voises de cy".
Atant li fantosmes se departi moult courrouciez de ce qu'il ne pouoit en nulle maniere Aigre decevoir.
En telle maniere que vous avez oÿ estoit Aigre temptez et traveilliez de mauvais esperilz,  et plus encore que je ne dy.
Et ne s'en doit nulz merveiller, car je sui certains qu'il n'est nulz, tant soit sages ne sceürs, s'il fust en aussi divers lieu tout seul que Aigres estoit, que son esperit n'eüst plus varïé et qu'il n'eüst bien veü autant de fantasies diverses comme Aigre fist a l'aÿmant; car acoustumeement li Diables traveille plus voulentiers la personne qui est seule, que celle qui a compaignie; et bien y parut a Aigre, qui tant en souffry que chascuns en puet estre tous esbaÿs comment il pouoit vivre ne durer.
Et avec ce il estoit si atains de grant famine, que a paines se pouoit il soustenir; et si n'avoit de toutes viandes, fors que une piece de bescuit, ne de cellui il n'osoit gouster ne soy aisier, car il la gardoit jusques a tant qu'il ne pourroit en avant.
Tout ainsy issy hors de celle nef ou il estoit, et ala en une autre nef, qui estoit assez prez d'illec, sy trouva devant le mast un lit bien fait, sy vit par dessus gesir un corps sans ame tout nu, fors que d'un noir drap qui estoit getez sur lui, et estoit li viaires descouvers; et de ce fu il trop durement esmaiez, et se seigna a fines merveilles; car il lui estoit advis tout certainement que pluseurs autres foiz il avoit esté en celle nef, mais onques mais il n'y avoit veü tel chose comme il vit adonques.
Puis regarda Aigre de l'autre part, et choisi une huche close, dont  il fu plus esbaÿ que devant, sy dist:  "Aimy! vrays Dieux, que puet ce estre, quant tant de foiz je sui cy venu et ay quis et esgardé, et onques mais, ce me semble, je n'y vy ne apperçu ce corps ne ceste huche que je y voy orendroit, car je sçay bien que, qui pourgarderoit tout partout, il y trouveroit mainte chose que point n'ay veü ne trouvé".
"HÉ! Dieu", se dist Aigre, "que puet il ore avoir enserré en celle huche que je voy la close? Par ma foy, je y garderay".
Dont passa avant et depieça la seurreüre, et puis ouvry la huche, sy la trouva toute plaine de bacons.
Quant il les choisy, sy lui sousleva le cuer de lïece, et en saisy l'un moult vistement et le jetta sur son col et bien le cuida porter a son recept.
Mais ains qu'il peüst estre yssu de celle nef, le corps qui la gisoit lui fu au devant tout droit par ou il devoit issir, et s'escria a haute voix:  "Que c'est, filz a putain, lierres mauvais, cuides tu embler ma char et emporter par devant moy? Saches que tu le comperras chier le grant oultrage que tu as fait".
Quant Aigres entendi la voix qui yssy du corps, si fu tous esmaiez et en grant merveille de ce qu'il le vit par devant lui si lait et si orrible, car il estoit grans et haulz desmesureement et estoit de tres laide figure, et avecques ce il estoit touz nulz fors que d'un noir drap dont il  estoit çaint en travers.
Il esroulloit les yeulx, qu'il avoit gros et enflés, et esquignoit des denz et clingnoit ensemble despertement, sy qu'il ne fust nulz tant hardiz, qui l'eüst veü, qui n'en fust moult effraiez; pour quoy ce ne fu mie de merveille se Aigre fu de ce esmaiez et en grant doubtance ne s'il eut hyde de lui.
Et nonpourquant il ne mist mie jus le bacon, ains cueilli cuer pour le grant besoing qu'il avoit et dist:  "Mauvais, fui toy de cy, lay moy aler en paix et emporter ma proye ou, se ce non, tu t'en repantiras".
Dont fist le corps tel noise et telle tempeste que tous li lieux en retenti, et puis dist par moult grant aïr:  "Aigres, metez jus le bacon, car il est miens et en ma garde, ou autrement il te sera moult chier vendu".
Quant Aigre entendi la menace, sy fremy et tressua de hide et de paour; mais il se resvigora et prist cuer, et lui fu advis que mieulz lui valoit mettre sa vie en aventure que de lui dessaisir de sa proveance qu'il avoit trouvee, car sanz ce ne puet il aussi vivre ne durer longuement, et pour ce la vouloit il emporter.
Dont s'efforça de passer avant, et cuida yssir de la nef, le bacon a son col, quant li Adversaires l'aert moult felonnessement et lui dist:   "Maistre, encore ne m'eschappez vous pas, ains avrons lutié moy et vous".
En ce point fu Aigres moult espeüriz et en grant doubtance de mourir, car il avoit tant jeüné, qu'il estoit moult affeblïez.
Dont l'embraça li Adversaires par tres grant aïr, et le cuida tantost balancier en la mer, quant Aigre, qui nulle entente n'avoit d'eschapper, reprist l'Adversaire par grant vigueur, en reclamant de vray cuer le nom de Nostre Seigneur, si que, pour la ferme foy que Dieu perçut en lui, il lui donna puissance sur l'Adversaire en telle maniere qu'il l'abati jus et lui monta briefment sur le ventre.
Et encore n'avoit apperçu Aigre a qui il avoit luitié, car il estoit si esperduz qu'il ne savoit comment il lui estoit advenu; et lors que Aigres ot mis le cuvert dessoubz lui et il l'ot pris par la gargate, li Dyables yssi du corps et s'esvanouy tantost par la vertu de Dieu.
Et adont se apperçut bien Aigre que c'estoit li Ennemis qui autre fois l'avoit tempté, et regarda le corps qui tout mors gisoit dessoubz lui; dont sailli sus moult esmaieement et fist croix sur tous ses membres.
Et li Diables si avoit grant dueil de ce qu'il ne pouoit Aigre decevoir, si se mist moult en paine de lui grever et souduire, car bien savoit, s'il lui eschappoit de celle journee, que jamais il n'y recouverroit et que a tous jours mais il y avoit failly.
Sy se soubstilla forment comment il le pourroit mettre au dessoubz; dont se mist le Deable sur le bort de la nef ou il avoit luitié,  et prist fourme et semblance de la tres plus belle damoiselle que l'en peüst dire ne penser; et parla a Aigre en telle maniere:   "Aigre", dist elle, "moult es fors et hardiz et de grant vertu, sy sera grant pitié se cy endroit te convient mourir a doulour, et bien voy que tu ne peus vivre longuement, se tu n'as prouchain secours, car viande t'est faillie.
Mais se tu me vueils croire et faire ma voulenté, je t'aseür que je te deliverray de cy et te mettray a grant honnour".
Quant Aigre vit la semblance de la damoiselle, si fu tous esmaiez, car bien savoit que c'estoit li Ennemis qui le tentoit et tarioit, sy dist:  "Mauvais, fuy toy de cy, car tu me taries pour nient et je n'ay cure de ton aide ne de chose que tu puisses faire, car tes poués n'est de nulle valeur; j'ay fiance en Dieu, qui est tous puissans, qui bien m'envoiera secours, quant il lui plaira.
Et s'il lui plaist que cy endroit je reçoive mort, je la vueil bonnement recevoir et a lui je comment m'ame et mon corps".
En pluseurs manieres fu Aigre tarïez et temptez de l'Ennemi par faiz et par paroles; mais onques pour ce il ne voult a lui obeïr.
Et quant li Dieables vit ce, sy en ot moult grant despit et lui dist:  "Aigre, je voy bien que tu ne me doubtes vifz ne mors, ne paine que on te puist faire.
Et en mainte maniere je t'ay  essayé, mais neant n'y ay conquesté, ne force ne engin n'y puet valoir ne aidier, car ta loyauté tant seulement t'a garanti.
Et puis que ainsi est, que je ne te puis a moy convertir en nulle maniere, dont il me poise, je te faiz assavoir que ta delivrance et secours te vient; et en peu d'eure tu verras cy venir une nef par la force de l'aÿmant".
Et quant Aigre l'entendi, si ne creÿ pas que che fust chose veritable, car durement creignoit l'engin de l'Ennemi pour ce que tant l'avoit tarïé; par quoy il le conjura qu'il lui en dist verité.
Dont li respondi li Ennemis que c'estoit chose veritable et qu'il en fust tout asseür; et sur ce il s'esvanoÿ et s'en parti; si que Aigre ne choisy ne huches ne bacons, ne il ne vit aussi ne corps ne damoiselle.
Dont regarda Aigres contremont la mer et perçut une nef moult acourre roidement.
Et lors qu'il l'eut choisi, il s'en yssi de celle nef ou il estoit et s'en vint a celle ou Moreaux estoit, et prist tout son bescuit qu'il avoit de remenant, si le menga; et puis en ala a son cheval veoir, si le regarda devant et derrere, sy lui sembla moult empirez, si parla a lui aussi comme s'il le sceüst entendre et dist:  "Aimy! Morel, comme je suis courroucié que tu n'es conroiez et aisiez comme tu deüsses et ainsi comme il appartenist a toy.
Ha, las! comme cil  flans et cil costé sont admenuisiez! Certes tu ne m'en dois savoir nul mauvais gré, car je t'ay fait bonne compaignie, et se tu as eü aucune destrece, je en ay bien eü ma part et plus ay eü a souffrir en mon droit que tu n'as.
Si ne m'en doit nulz blasmer par raison, car je t'ay fait tout le bien et toute la bonne compaignie que j'ay peü selon mon povre pouoir".
Tout ainsi que Aigre parloit a son cheval, la nef qu'il avoit choisie s'estoit si hastee qu'elle estoit ja atachee a l'aÿmant, et cilz dedens faisoient telle noise et tel cry, et tel doulour demenoient, qu'il ne fust nulz qui n'en eüst pitié, se il les eüst veüz et oïz.
Et quant Aigre oÿ celle gent crier et dementer et Dieu reclamer et prier, et il sceut certainement que c'estoit chose veritable, si fu grandement esjoÿ et en rendi graces a Nostre Seigneur.
Longuement les laissa Aigres pleurer et dementer, ainçois qu'il se voulsist a eulz apparoir.
Et quant il ot grant piece attendu, il s'en ala celle part et entra en la nef ou il estoient, puis osta son chapperon arriere et les salua moult courtoisement.
Et cilz, quant il eurent la voix entendue, si furent tous esbaÿ, et nonpourquant, quant il choisirent qu'il fu en fourme d'omme, il lui rendirent son salut.
Et puis aprés le conjurerent que, s'il estoit chose de par Dieu, qu'il le deïst.
Et Aigre respondi:  "De par Dieu sui je voirement, qui vous doint  force et pouoir par quoy vous puissiez yssir de ce peril.
Mais gardez bien que vous soiez preudomme et bonne gent".
Et cilz asseürerent Aigre du tout, et puis lui compterent leur mauvaise aventure; et Aigre leur compta aussi comment Fortune l'avoit la amené et comment il s'estoit puis ce di maintenuz et demenez, et qu'il avoit long temps desiré et attendu que aucune nef venist la, et puis leur deist:  "Seigneur, or ne vous esmaiez, car se vous voulez ouvrer par mon conseil, je et vous serons delivre prouchainement par sy qu'il lui convendra l'un de nous demourer et nous convendra faire un sort, et cilz sur qui li sors escherra fera ce que je vous deviseray".
Dont leur devisa la maniere de l'anel, ainsi que vous avez oÿ par devant, et leur compta comment li sors estoit escheüz sur lui, et que par celle occasion il estoit demourez et tous li autres de sa compaignie estoient delivre et eschappé sain et sauf.
"Et ainsi ferons nous", se dist Aigre, "se vous voulez faire le sort".
Et quant cilz entendirent Aigre, si s'acorderent a ce que li sors fust fais, car plus chier avoient que l'un d'eulz fust en aventure de recevoir mort, que tuit ensemble fussent perilz.
Dont fu li sors creantez a geter; et aprés ce qu'il fu creantez, Aigre leur dist:  "Seigneur, je vous prie pour Dieu et en charité que je m'en puisse avecques vous aler".
Et cilz respondirent qu'ilz en estoient tous desirans.
Dont appareilla Aigre son affaire, et tout premierement il mist Morel son  cheval en la nef aux marchans, et puis vint au mort chevalier, si le desarma de toutes ses armeüres, mais de tant fist il moult que courtois que d'autres armes le rachesma tout en autelle maniere qu'il estoit devant, puis les emporta avecques lui et les mist en la nef avecques son cheval.
Et sachiez qu'il n'y oublia mie sa bonne espee, qui Pleuresanc avoit nom.
Quant il eurent tout leur affaire appareillié et il virent le temps cler et sery, il geterent leur sort sanz delay, et cilz sur qui li sors cheÿ monta sur l'aÿmant, et tantost qu'il toucha a l'anel, il le getta en la mer.
Et adont commancerent fouldre et tempeste aussi orribles ou plus que quant Aigre y fu monté; et la nef ou li marchans estoient se departi a grant joye; mais moult eurent a souffrir, ainçois qu'il peüssent venir a terre.
Et Aigre, quant il fu venu a port, sy ot moult grant joye, car moult grant temps l'avoit desiré, et li marchans si ne vouldrent pas descendre a terre, car ilz dirent qu'ilz yroient oultre en autre païs.
Dont print congié a eulz Aigre, et les mercia moult grandement de leur compaignie, puis s'arma de toutes ses armeüres, car il ne savoit en quelle terre il estoit embatuz ne se li païs estoit en pais ou en guerre.
Quant Aigre fu bien armez et par loisir ot sainte s'espee, sy dist a son cheval:  "Hay!  Morel, beste de grant pris, comme nous avons entre toy et moy souffert mainte grande destresse et mainte male journee, que onques sur toy ne mis selle.
Or sommes nous eschappez de ce peril sauvement, dont je rens graces a Nostre Seigneur.
Or est ainsy, Morel, que j'ay de t'aÿe mestier, sy te prye que tu m'aides a tous mes besoins.Manque le quillemet fermant.
Dont lui mist Aigre la selle sur le dos, et puis monta sus viguereusement, si se mist a voye et erra tant qu'il vint a la plus prouchaine ville qu'il trouva, et prist hostel la nuit avecques une des plus vaillans dames du païs, des plus riches et des plus sages, et avoit laiens grant plenté de gentilz damoiselles.
Celle nuit fu Aigres moult bien aisiez de quanques il convint a lui et a son cheval et lui fist la dame toute l'onneur qu'elle pot et lui compta l'usage et la maniere du païs.
Et aprés ce, Aigres s'en ala couchier et reposer jusques au lendemain matin.
Et quant se vint sur le point du lever, la dame vint au lit ou Aigres gisoit et lui apporta uns draps linges tous fraiz nuefs, delïez, et riche chaussemente; mais la dame trouva le chevalier dormant, si s'assist tout devant son lit sanz mot dire, si lui commença son chief a tatonner, tant que Aigre s'espeüry, qui ot grant merveille de la dame  qu'il vit devant lui.
Dont s'assist Aigres sur son lit, et fist croix sur son pis; et la dame si lui donna bon jour et lui fist present de ce qu'elle lui ot apporté, et Aigre le reçut lieement et lui en sçut moult bon gré, et lui dist:  " Madame, je vous mercie de la noble courtoisie que vous m'avez faite ".
Et la dame lui dist:  " Sire, soiez certains que je seroie moult liee se je pouoye faire chose qui bonne vous fust, car il m'est advis que vous estes homs de grant valeur et venu de bon lieu.
Si vous prie, sire, pour Dieu et pour gentillesce, que, se vous venez en aucun lieu que j'aye a faire de vous, qu'il vous vueille remambrer de ce service que je vous ay fait.
--  Par ma foy ", ce dist Aigre, " dame, je n'oubliray jamais bonté que vous m'aiez faite, et vueil estre voz chevaliers doresnavant pour faire vostre commandement; et voulentiers, dame, je saroye en partie, se il vous plaisoit, vostre convenant ".
-- " Certes, sire ", dist la dame,  " je vous en compteray.
Je vous dy pour voir que je fu nee au regne d'Antie, et fu fille au roy Guimache, qui moult m'ama; mais aprés la mort de ma mere, mes peres prinst une autre femme, qui bien me monstra que elle m'estoit marrastre, car je n'avoye ne frere ne suer ne parent qui bien me voulsist, fors que mon pere seulement; et  cellui me tolli elle.
Car elle pourchaça tant qu'elle merla si mon pere a moy qu'il me jetta hors du sien royaume, ne point n'y osay demourer et m'en vins en ce païs, dolante et esgaree, et en ce point il y avoit en ceste terre un chevalier preux et hardi, qui estoit dechaciez de son païs.
Cilz s'acointa de moy et je de lui, tant que je le prins a mary, et vesqui .XIIII.
ans en ma compaignie, et tant fist en sa vie, par sa proëce et par son hardement, qu'il conquist terres et fiefz et mainte richesse cy et ailleurs, si que tout son vivant il se maintint noblement et a grant honnour, et estoit amez et honnourez de tous ceulx de ce païs.
Si advint que sa marrastre, que Dieux maudie! en oÿ les nouvelles, par quoy elle en ot si grant dueil et si grant envie, que elle fist tant et pourchaça qu'il fu mis a mort.
Et l'occist uns chevaliers traïtres et orguilleux, qui est appellez Danemons, qui a maint preudomme a tolu la vie.
Et encore fist celle marrastre plus grant desloyauté, car elle fist a cellui Danemon tuer son baron, le pere de mon mary, et puis aprés ce elle l'espousa, si que cilz Danemons tient encore l'eritage qui fu le pere mon baron, et sont li droiz hoir desherité, ne jamais, tant qu'il vivent, n'en joïront.
Car je croy qu'il ne soit chevaliers ou mont qui bataille osast mie entreprendre contre lui, tant est fiers et orguilleux; et avecques ce il m'a deux de mes filz  tuez, qui moult estoient bon chevalier et alozé.
Et c'est ce pour quoy j'ay grant haÿne a lui.
Et encores eüst il le tiers de mes filz occis, se Dieu ne l'en eüst garanti et s'il ne s'en fust fuï hors du païs, et bien a passé .VII.
ans qu'il s'en est destournez.
Lasse! si ne sçay ou il est ne en quelle terre, de quoy j'ay souvent moult grant destrece au cuer; ne il n'emmena nul compaignon ne onques puis je n'en oÿ nouvelles ne je ne sçay s'il est mors ou vis.
Pour quoy, sire, je vous prye que, s'il avient par aventure que vous le trouvez en aucun regne et vous le congnoissiez, qu'il vous vueille souvenir de ce que je vous ay hebergé en mon hostel et servi et honnouré a mon pouoir.
Et sachiez, sire, qu'il se fait nommer Dolerains ".
" Dame ", dist Aigre, " je vous asseüre en bonne foy que, se je le puis veoir ne encontrer, que je le conforteray et aideray de tout mon pouoir pour l'amour de vous ".
Si dist la dame:  " Dieux le vous mire, qui vous doint joye et honneur et qui vous maint a sauvetté, car bien vueil que vous sachiez que, quant vous ystrés de ceste ville, vous entrerés en grant peril et en grant aventure de mourir.
Pour quoy, se vous voulez croire mon conseil, vous n'yrez en avant d'icy, ains vous remettrés en mer et prendrez port en un autre païs, car cilz est trop durement  perilleux a toutes gens, et vous diray pourquoy.
Il y a en ceste terre .III.
rois, et heent li uns l'autre de mortel haÿne, car chascuns veult avoir toute la seignourie, si monstre chascun son pouoir sur l'autre, et guerroient moult crüelment l'un l'autre; et vous dy qu'il n'a voye ne chemin en tout ce païs ou il n'ait robeurs ne larrons, pour quoy nulz homs qui soit seulz n'y puet passer, qu'il ne soit affolez ou occis vilainement.
Et avec ce, cilz Danemons, dont je vous ay compté, par est si crüeux et si fiers, entre lui et un sien frere, qui a nom Maligans, que ja nul jour ne passera qu'il ne soient eulx deulx armé et aucunes foiz acompaignié; et font moult de mal et d'ennuy en ce païs, et guettent un passage par ou il vous convient passer, se vous voulez aler avant.
Et pour ce, sire, je vous loueroie que vous retournissiez, car nulz a paines puet eschapper des mains de ces faulz larrons traïteurs ".
" Dame ", dist Aigre, " je vous mercie bonnement de ce que vous me dites, car bien sçay que pour bien le m'avez dit.
Mais certes, dame, je ne voy mie que mon honneur fust au retourner, quant encore je n'ay veü ne sceü pour quoy je le doye faire.
-- En la moye foy ", dist la dame,  " ce poise moy que vous ne voulez croire conseil.
Et bien sçay que, se vous saviez le grant peril qui y est aussi bien que je sçay, vous ne vous y mettriés pour nul avoir.
-- Dame ", dist Aigre,  " Dieux a bien pouoir de moy sauver et la et  ailleurs, s'il lui plaist, et a lui je me commant, et bien sachiez que de plus grant peril il m'a delivré, n'a mie long temps du jour d'uy ".
Endementiers qu'il parloient ensemble, Aigre se vesti et s'appareilla de toutes ses armes; et quant il fu bien appareilliez, Morel son cheval lui fu admenez, garni de frain et de selle et moult richement aprestez.
Puis prist Aigre congié a la dame en lui merciant de ses grans courtoisies; et adont il monta prestement sur Morel de l'aÿmant et chevacha a grant exploit, tant qu'il fu midis passez.
Adont entra en une forest, que je ne vous sçay mie nommer, et Aigres print a cheminer parmi le bois grant aleüre, car moult desiroit qu'il fust oultrepassez, mais il en estoit assez plus loing qu'il ne cuidoit.
Longuement avoit Aigre chevauchié et erré, et durement estoit traveilliez, quant il regarda devant soy en une place une moult tres belle fontaine, et vit .XII.
larrons qui la seoient et y avoient departi leur gaing et estoient assis au mengier.
Et ainçois qu'ilz s'en fussent donnez garde, Aigres s'embati sur eulx, si les salua et puis leur requist en charité et en amour qu'il lui voulsissent faire courtoisie d'un seul disner.
Et cilz qui ne pensoient fors a traïson et a mauvaistié, si lui ottroyerent, car bien avoient empensé qu'il le lui  vendroient chier.
Et Aigres, tantost qu'il fu descenduz, s'assist au mengier avecques eulx; si menga bien et voulentiers et a plenté, comme cil qui avoit grant fain, car il n'avoit mengié en tout le jour et si estoit sur l'avesprer.
Et les larrons, quant il virent Aigre mengier si bonnissement, si le regarderent a merveille, de quoy il avint que li maistre d'eulx tous ne se pot taire, ains dist:  " Vassal, il a en vous bonne aide a une escuelle widier ne voz denz ne sont pas pourries, ains scevent bien mourre et maschier quanques vous mettés par dedens, ne il ne vous convient pas prier de widier plain hanap de vin ".
Mais oncques pour chose qu'il lui dist, Aigres ne laissa son mengier ne son boire.
Et quant ce vint aprés disner, le maistre dist:  " Vassal, or paiez vostre escot, car il convient que vous me laissiez vostre cheval et que vous me donnez les armeüres de vo doz pour voz despens; si despoulliez vistement ce haubert sanz nul destry; et puis aprés nous compterez qui vous estes et quel part vous alez ".
Quant Aigres entendi le cuvert, si fu moult aïrez et commença a eschauffer d'ire et de maltalent, puis sailli sus en estant par grant aïr, car il ne se voult mie laissier sousprendre, puis  dist que Morel seroit vendu chierement ainçois qu'il l'eüst.
Dont fu Aigre avironné des larrons, et lui coururent sus viguereusement.
Et quant Aigre vit qu'il fu essailli, si traÿ Pleuresanc s'espee, et eut grant volenté de lui deffendre.
Si feri de ça et de la, tant que en la fin la plus grant partie en furent mort, et li autre furent si dommagié qu'il ne se porent aidier ne defendre, ains lui crïerent mercy.
Aprés ce fait, Aigres regarda entour lui et choisy le queux des larrons qui seoit encoste le feu.
Cilz queux estoit petit de corsage, mais moult estoit viguereux et hardiz.
Et Aigre, tantost qu'il le choisi, ala celle part et le voult occire.
Et cil, qui ot paour de la mort, sailli sus et lui cria mercy.
Et quant Aigre vit qu'il s'umilioit et qu'il estoit de si petite fourme, sy en ot pitié et puis lui demanda qui il estoit et a qui.
Et cil lui respondi:  " Sire, se vous voulez, je vous en diray la verité.
Je vous di sur m'arme que je sui filz au roy de Gramanie qui a nom Corsus, et est si grans qu'il a .IX.
coutes de longueur, et est preux et hardiz selon sa grandesse, et ma mere si est grande a l'avenant de lui.
Et pour ce, sire, que je sui de si petite quantité et que je sui de si male croissance, mes peres  et ma mere me acueillirent en grant haÿne et dirent que je leur fu changiez et que je ne fu onques leur filz.
De quoy, sire, il avint qu'il me firent porter a un carrefour, et me laissa on la toute une nuit.
Quant cil lierres que vous avez ociz, qui premiers vous contralia, passa par illecques et me vit, si me prist et emporta avecques lui, et depuis m'a tousjours gardé et nourry.
Et sachiez, sire, que quant il m'est mestiers, je vois trop plus a pié que uns autres ne feroit a cheval, et vous dy que, quant je vy que my maistre et my compaignon furent mort, je m'en fusse bien alez et eschappez de vous, se je eüsse voulu, mais je n'ay nul talent de fuïr en sus de vous, ains vous serviray, s'il vous plaist, et vous porteray foy et loyauté.
Si vous prie, sire, que vous me laissiez vivre ".
Quant Aigre vit la devocion de cellui, si l'asseüra, et puis lui demanda son nom:  " Sire ", dist il, " je fu en m'enfance appellez Feragus, mais puis que je vins avecques ces larrons, il m'ont appellé Galopin ".
Lors dist Aigres:  " Se tu me vueils jurer que tu me seras bons et loyaulx, je te retendray en ma compaignie ".
Et Galopin lui creanta feaulté et hommage, et devint ses homs de bouche et de mains.
Dont se reposerent celle nuit, et puis le lendemain au matin ilz s'appareillerent pour mettre au chemin.
Et Galopin  vint a son maistre, si lui dist:  " Sire, il me semble que vous voulez cheminer.
Mais, s'il vous plaist, je vous monstreray le grant avoir que vous avez conquis ".
Atant l'emmena en une fosse et lui monstra moult grant richesse d'or, d'argent et de joyaux.
Et quant Aigre vit le grant tresor, si s'apensa et lui souvint de son hostesse qui avoit nom Mirabile.
Si fist chargier deux sommiers de fin or et les lui envoya par Galopin, qui bien savoit la voye et ne fina de jusques atant qu'il ot fait a la dame son present, qui moult grant joye fist de l'avoir, et puis s'en retourna arriere.
Et Aigres si l'atendoit en la forest, car il ne savoit quel part tourner ne aler, si n'estoit mie aise de cuer ne asseür.
Et ainsi que Aigres melancolioit a pluseurs choses, il oÿ crier .I.
cry moult orrible, et bien lui fu avis que ce fu voix de femme, dont escouta que ce pouoit estre, et il entendi que celle disoit en grant destresse:  " Lasse! pour quoy fu je onques nee de mere? Dolente chetive, que feray je? Par foy, mieulx me venist que je fusse fille a un bourgois, que a roy ne a roÿne, quant il me convendra mourir a doulour et a rage, ne jamais je n'istray de ce boys ".
Et quant Aigre l'oÿ ainsi complaindre et dementer, si lui prist voulenté de aler celle part ou il avoit telle voix entendue, et monta sur Morel son cheval et se mist a voye tous armez, l'escu au col et l'espee ou poing, et s'en ala au lez  la ou il avoit oÿ le cry, et chevacha tant, qu'il trouva une riche aucube dreciee et une belle damoiselle qui dedens se seoit, dolente et esplouree, et bien se dementoit en maniere de femme qui eüst grant destresse a son cuer.
Et la damoiselle, lors qu'elle senti Aigre venir et que elle le vit devant lui, si ot grant paour car elle ne savoit qui il estoit, si que, pour la doubtance que elle ot, elle laissa son dementer et se cuida mucier.
Mais Aigre entra avant en l'acube, que elle se peüst estre destournee.
Et quant il la vit en si grant effroy, si la commença doulcement a emparler et lui dist:  " Gentilz damoiselle, n'aiez paour, car je vous asseüre en bonne foy que ja ne vous feray honte ne ennuy; mais je vous prye que vous me dites, s'il vous plaist, qui vous estes et pour quoy vous demenez si grant dueil ".
-- " Ha! sire ", dist la damoiselle, " pour Dieu mercy, ne vous soit riens de savoir qui je suy, car mieulx vous vient aler vostre voye que nouvelles demander ne aprendre.
Et bien sachiez que trop y pouez bien demourer, car je vous dy pour voir que, se Maligans survenoit sur vous, nulz avoir ne vous pourroit garantir de mort, car il est si fiers et de si grant pouoir, que nulz ne pourroit contrester a sa proëce, par quoy, sire, je vous loe en bonne foy que vous vous fuiez  d'icy sanz detrïer, se vous ne voulez mourir, car Maligans vendra assez tost et, s'il me treuve parlant a vous, il me convendra ensement recevoir mort, si sera plus grans li dommages.
Pour Dieu, sire, pensez du fuïr avant que li desloyaulx chevaliers viengne.
-- Ha! damoiselle ", se dist Aigre,  " qu'ay je fourfait pour quoy je doie fouir? Par ma foy, bien me devroit estre reprouvé, se pour menaces m'en fuioye, ne il ne n'avendra ja, se Dieux plaist, que pour un seul chevalier guerpisse place ne estal, car moult en devroie estre diffamez.
Et d'autre part je ne croy pas que Maligans soit si folz ne si oultrageux, qu'il me vueille faire villenie sanz raison, car je ne lui vueil nul mal.
Et nonpourquant, s'il me cuert sus, je me defendray de mon pouoir.
-- Sire ", dist la damoiselle, " et Dieux vous en vueille aidier, car je seroye moult joyans se li chevaliers avoit honte et ennuy pour le despit qu'il m'a fait, car je sui fille de roy et de roÿne, si m'a li traïtres tolue et emblee et cy admenee a force; et sachiez, sire, que j'ay a nom Balbine, la plus dolente femme qui vive ".
A paines ot contee la damoiselle sa raison quant Aigre oÿ la frainte du destrier Maligan et l'arbroie noisier et fremir.
Si regarda sur destre et choisi Maligant ou il venoit roidement sur un courant destrier, bien armez, et estoient toutes ses couvertures de vermeil çandal.
Tantost que Maligans choisi Aigres, li cuers lui enfla d'orgueil et de felonnie, et s'escria par grant aïr:  " Vassal, vassal, mal avez parlé a m'amie ne conseillé sanz mon sceü, car vous en recevrez mort, et tres bien, par ma foy, l'avez desservy ".
-- " Sire chevaliers ", se dist Aigre, " ne vous poise se j'ay parlé a vostre amie, car je vous dy vrayment que je ne lui ay fait mal ne oultrage, ne parlé fors de courtoisie.
Si vous prie que vous deportez la damoiselle, et moy mesmes laissiez en paix.
-- Tais toy, gloux ", se dist Maligans, " car je n'ay cure de tes bourdes, ains comperras chier ta folie ".
A ce mot se sont deffié et s'en vindrent fierement brochant li uns vers l'autre, et Aigre assena Maligan de tel vertu, que le haubert lui a desmaillé, et lui coula l'espee parmi le corps, si que, pour le grant cop que li gloux reçut, il trebucha jus du cheval  si durement que le col lui en rompi.
Et Aigre s'en passa viguereusement oultre en guise de bon chevalier, et quant il senti le glouton cheü, il retourna le col de son destrier celle part, si s'en vint sur le corps et perçut qu'il fu sans ame, de quoy il fu auques refroidié de son maltalent; puis en vint vers la damoiselle, si lui dist:  " Damoiselle, nulz escondiz ne me vault que je n'aye occis vostre ami, mais bien savez que je l'ay fait sur mon droit, car il avoit ma mort juree, si ne m'en devez savoir nulz mauvais gré, et de tant que je en ay fait je vous en requier le perdon.
-- Gentilz sires ", se dist la damoiselle, " ycy endroit n'affiert nul pardon, car onques mais ne fu si liee de chose qui m'avenist comme je sui de ceste chose.
Mais je vous prie et requier, pour Dieu et en pitié, que seule ne me laissiez ycy, car je sui fille de roy et de roÿne.
Et bien sachiez que tous mes lignages est en grant angoisse de ce qu'il m'ont perdue, par quoy, s'il avient que vous me vueilliez faire tant de bonté et de courtoisie, que vous vueilliez mettre peine a ce que je soye rendue a mon pere et a mes amis, je sui certaine que grans biens vous en advenra.
Et d'autre part, sire, je vous dy que vous devez estre en  grant doubtance de ce chevalier que vous avez occis, pour Danemont son frere qui est roys de Tantalidourmes, car il garde si tous les passages, que nulz homs a pié ne a cheval n'y puet passer sanz son congié; et s'il puet savoir que ses freres soit par vous occis, il ne puet demourer que vous ne soiez mis a mort, car a maint homme il a toulu la vie par son orgueil et par sa force ".
Et ainçois que la damoiselle eüst parfait son compte au chevalier, Galopins s'estoit si hastez, puissedi qu'il ot fait son present a la dame, qu'il vint en la place ou il avoit Aigre laissié.
Et quant il ne le trouva mie, si ot telle angoisse qu'il voulsist bien mourir, et si grant dueil demenoit, en souspirant et en criant, que Aigre entendi la voix et bien perçut que Galopin estoit revenuz.
Dont print congié a la damoiselle et lui donna a entendre que s'amie l'appelloit et que elle estoit en mesaise pour lui; et atant Aigre s'en parti sanz nul mot dire.
Et la damoiselle demoura en grant effroy, batant ses paumes et tirant ses cheveux, si que, pour la grant destresce que elle avoit, elle se pasma pluseurs foiz; et quant elle pouoit parler, si s'escrioit et clamoit:   " Dolente chetive maleüreuse, que pourray je faire ne devenir, quant en ceste forest me convient estre sanz nul confort "?  Dont s'apensa qu'elle s'en yroit aprés le chevalier, comment qu'il lui en deüst advenir, si se mist a voie, plourant et demenant.
Tant courut aprés lui, que elle choisy Aigre seant dessoubz un arbre, entre lui et Galopin, et les oÿ parler et conter de leurs aventures, mais ilz ne se donnoient garde de lui, car elle s'estoit repuse et s'apensoit qu'elle feroit: moult se doubtoit d'aler avant, ne elle n'osoit retourner, ainsi estoit elle effraiee de chascune partie.
Et quant elle se fu longuement pourpensee, si dist a soy mesmes:  " Vray Dieux, que attens je cy? mieulx me vault prochainement mourir, que en telle douleur longuement vivre et languir ".
Dont se trait celle part ou Aigres estoit, tant qu'elle choisy les corps, qui la gisoient, des larrons que Aigres avoit occis.
Et de ce eut si grant fraieur que tout li sans lui mua, et jeta un sy grant cry, que toute la forest en retenty, et puis se refery dedens le boys.
Et vous dy que Aigres et Galopins furent tout esbaÿ de l'orribleté du cry, et Moreau mesmes en fu si effraiez, qu'il rompi le chevestre de quoy il estoit atachiez et commença a courre et a saillir et se fust lanciez dedens le boys, quant Galopin le prinst et aerdy viguereusement et le relia.
Et la damoiselle endementiers si prinst cuer et hardement en lui, par quoy, ainçois que Aigre et Galopin s'en fussent  donné garde, il la virent cheüe a leurs piez et leur requist mercy a mains jointes.
Et Galopins, qui pas ne la congnut, la bouta arriere moult lourdement; mais Aigre en ot grant pitié, si la prit par les deux mains et la leva amont et puis lui dist:  " Damoiselle, ne vous desconfortez, car de tant vous asseüre je, que cy ne demourrez vous pas seule.
-- Sire ", dist la damoiselle, " la vostre mercy, et pour la courtoisie que vous me presentez, je vueil que vous faciez de moy quanqu'il vous plaira ".
Et Aigre lui respondi:  " Damoiselle, vous estes fille de roy, si vous ay loyaument en convent que je vous rendray a lui sanz nul hontage de vo corps, se Dieux le veult consentir ".
Et si tost comme Balbine, qui estoit sage et courtoise, entendi ce mot, si se offry aux piez du chevalier et lui baisa le souler, en lui merciant de la grant bonté qu'il lui avoit presentee, et Aigre la releva moult doulcement.
Il estoit adont sur le point de l'avesprer si s'atournerent pour aler la nuit reposer a l'aucube de la damoiselle.
Et ainsi qu'il estoient sur le point de mouvoir, Aigres oÿ l'arbroye croissir et croller, si regarda celle part, la ou il oÿ la noise, et vit venir .I.
chevalier grant aleüre, par la fraincte du cheval qu'il avoit oÿe.
Et quant li chevaliers fu approuchiez d'Aigre, et il choisy la damoiselle, si cueilli fierté et orgueil et s'escria a haulte voix:  " Vassal, laissiez la damoiselle, car elle est ma dame et m'amie.
Et sachiez que vous comperrez chier la saisine que vous avez faicte de lui ".
Dont fery le chevalier son destrier et l'adreça par grant aïr vers Aigre, qui estoit encoste la demoiselle.
Et quant Aigre le vit venir de telle ravine, si le doubta, car cilz s'en venoit vers lui adviseement, la lance au poing, pour lui donner parmy le corps, et le coita si que Aigre ne pot avoir loisir de monter sur son cheval.
Dont traÿ l'espee toute nue et s'avisa, pour desvoier le cop, s'il puet, car il percevoit que, s'il estoit assenez de la lance, que durement pourroit estre bleciez; si attendi que li chevaliers fu prestz de lui, et adont il se destourna sur costé et fist voye au cheval, et au trespasser qu'il fist, Aigre lui getta un cop de si grant vertu, qu'il tronçonna l'espié en deux, et li cops descendi sur le col du cheval en telle guise, qu'il lui coppa tout oultre, si qu'il cheï mors a terre atout le chevalier.
Et quant Aigre vit mort le cheval, si dist au chevalier:  " Vassal, or vous relevez tout par loisir, car je ne sui pas si oultrageux, que je vous assaille en gisant, ne ce ne seroit pas mon honneur, se en telle maniere vous occioie ".
Et quant li chevaliers entendi la courtoisie que Aigre lui faisoit, sy fu honteux de la villenie qu'il lui avoit faicte, si s'apensa et dist:  " Sire chevaliers, vous m'avez conquis, et me rens a vous, car bien voy que vous estes homs de grant proëce et de grant valeur.
Sy vous prie, sire, le pardon de l'oultrage que j'ay fait en tant que je ne descendi de dessus mon cheval, quant je vy que vous estiés a pié, ou au moins que je eüsse attendu que vous fussiés monté sur vo destrier.
Et vez cy m'espee que je vous ren, car a plus courtois chevalier, sy comme j'ay espoir, ne la pourroye je rendre ".
Quant Aigre ot le branc choisy et receü, ainsy que vous avez oÿ, li chevaliers lui fist hommage, et a tant fu de eulx deulx confermee la paix.
Et puis aprés sy s'en alerent au lieu ou Maligans gisoit, si lui coppa Aigre la teste et puis la mist et envelopa en une touaille et l'envoya a Mirabile son hostesse par le chevalier qu'il avoit conquis, et lui fist creanter qu'il feroit bien le message et qu'il diroit a la dame que c'estoit la teste Maligan son ennemy mortel, et que ses hostes la lui envoioit.
Sur ce li chevaliers prist congié et s'en party.
Or vous diray qui li chevaliers estoit selon ce que Martiaux en recorde.
Il dit qu'il fu filz au roy Aufage du regne de Roussie, mais par traïson fu chaciez du royaume, et nonpourquant estoit il moult preux et vaillans  de son corps, si que, par la proëce de lui, il avoit maint homme conquis et occis puis l'eure qu'il fu mis en essil.
Cil chevaliers avoit nom Ferrans; si ala tant par jour et par nuit, qu'il vint a la dame, si fist son present, si comme il lui estoit enjoint.
De quoy la dame ot moult grant joye, car il n'estoit riens qu'elle haïst tant que Maligant, et moult grant honneur fist au chevalier qui le message fist.
Et Ferrans si s'en revint tantost qu'il eut besongné, et sy bien lui chaÿ en la voie que onques au venir ne a l'aler il n'encontra homme ne femme.
Lors que Ferrans fu revenuz a Aigre, il s'atournerent tout pour errer, et monta Ferrans sur le cheval qui fu Maligan, et la damoiselle monta sur son palefroy; atant se mirent a voie et errerent tant qu'il yssirent du bois sur le point de midi, et choisirent la maistre tente de Danemont, l'orguilleux roy.
Adont n'y ot cellui qui n'eüst grant paour, car Danemons avoit grant compaignie de gent plains de fierté et d'orgueil, la endroit sur la monteigne ou il avoit longuement demouré.
Bien deviserent Ferrant et Galopin a Aigre comment le passage estoit gardé, et lui dirent que a chascune entree avoit .VI.
chevaliers redoubtez, apris de guerre, et lui compterent pourquoy il estoient la, et que nulz n'y pouoit passer sanz bataille.
Tant alerent, parlerent et deviserent, que Aigre choisy dessoubz un lorier un des .VI.
chevaliers qui gardoient le passage, et les chevaliers choisirent lui.
Et quant il furent assez pres approuchié li uns de l'autre, li chevaliers qui gardoit le pas s'en vint vers Aigre, esperonnant sanz mot dire; et li bers s'arresta tous cois et attendi tant que cilz fu prez de lui.
Et dont li dist:  " Chevalier, se Dieux vous aït, parlez a moy ainçois que vous me courez sus, car ce n'est mie raison d'assaillir un homme que on ne congnoist sanz deffïer et que on ne lui die avant l'ocasion de la bataille.
Si vous prie que vous me disiez se je vous ay meffait ou non ".
Et cilz respondi par grant felonnie:  " Vassal, couvrez vous vistement, car n'ay cure de vo castoy ".
Et quant Aigre entendi le contraire du chevalier, si prist l'escu par les enarmes et s'afficha sur son cheval, la lance ou poing, et cuida poindre vers lui, quant Ferrant lui vint au devant et lui dist:  " Sire, je vous prie pour Dieu et requier que vous m'otroiez ceste premiere jouste ".
Et Aigre respont:   " Je le vous ottroy ".
Dont fu Ferranz baux et haitiez, et point le cheval vers le Danemondois, et cil contre lui, par grant aïr; mais Ferrant le requist si fierement, que tout l'escu lui pourfendi, et le haubert lui desmailla, et lui coula la lance parmi le corps, si qu'il l'abati mort a terre.
Et Ferrans s'en passa oultre legierement, et li secons chevaliers se mist avant, qui moult fu dolent de son compaignon qu'il vit ocis, et se mist en grant peine de lui venger et esperonna son cheval par grant fierté.
Et Aigre, quant il vit venir le glouton encontre lui, si lui cuida aler a l'encontre, mais Ferrant l'adevança, et s'en vindrent li uns vers l'autre quanqu'il porrent descendre, et s'entredonnerent grans cops; mais Ferrans fu li plus vertueux et l'assena si rudement que le cuer lui creva ou ventre et li chevaliers chaÿ mort a terre.
Aprés ceste jouxte s'apparu li tiers chevaliers, qui estoit niés Danemont le fel roy, et avoit nom Huans.
Cilz estoit gloux et cuvers et plain de malice, si eut grant angoisse a son cuer quant il vit ses compaignons mors.
Si s'en vint celle part esperonnant, et tantost que Ferrant le perçut venir, il s'en vint a Aigre et lui dist:  " Sire, je vous requier en fine amour que vous ne vous courciez pas se j'ay encore ceste jouxte, car jamais n'avray joye se abatre  ne lui puis son orgueil.
-- Beaux tres doulx amis ", se dist Aigre, " bien voy que vous estes preux et hardiz, mais vous estes lassez et traveilliez, si n'est mie de merveille, de ces .II.
chevaliers que vous avez ocis; si vous prie que cestuy me laissiez, et l'autre qui venra aprés je vous ottry.
-- Ha! sire ", dist Ferrant, " pour Dieu, deportez vous en a ceste foiz ".
Ainsi qu'il parloient ensemble pour avoir la bataille, Huans s'en venoit lance droite, et Ferrans si lui point radement a l'encontre, mais il vint un petit trop tart, si ne pot mie bien avoir son cop.
Huans, qui fu fiers et engrez, le feri de si grant ravine qu'il l'abati jus du cheval enmy le champ, dont s'escria Huans si fierement, que cilz d'amont en oïrent la voix, et li chevaux dont Ferrans estoit cheüz demoura tous estraiers; dont s'en vint Huans vers le cheval et le recongnut et sceut certainement que cellui avoit esté à Maligan le frere Danemont, si lui dist li cuers qu'il estoit occis.
Et quant Ferrans ot pris son tour, il s'en vint vers le chevalier et lui getta son espee et l'assena  d'une retraite, si qu'il lui trencha le poing et lui fist voler ou champ a tout l'espee qu'il tenoit.
Quant Huans se senti mehaigné de son poing, si vit bien que li demouriers ne lui estoit preux, si s'en fouy grant aleüre, courouciez et desconfortez.
Et Ferrans escria:  " Vassal, parlez un pou a nous ".
Mais cilz n'ot cure d'arrester.
Et Ferrans remonta sur son destrier et ala tenir a la damoiselle compaignie.
Et Huans n'aresta jusques a tant qu'il vint a Danemont le roy, et lors qu'il fu devant lui, il lui dist:  " Roys, moult dois estre courociez.
Maligans tes freres est mors et deux chevaliers du passage, et je mesmes ay le poing coppé, ainsi que vous vez.
Par foy, sire, onques si grant honte ne vous advint comme cil glouton vous ont fait, si estes honniz et deshonnorez s'en telle maniere vous eschappent ".
Quant li roys entendi la mort de Maligan son frere, a pou qu'il n'enraga tous vifs, et dist qu'il n'estoit nulz homs vivans qui le peüst  avoir conquis fors que par traïson, car par force ne puet ce estre.
Dont commenda a adouber sa gent, et il mesmes s'arma de toutes ses armes, puis monta sur un courant cheval et se mist tantost a voye, car la grant ire dont il estoit espris le faisoit haster.
Au departir commanda a ses hommes, sur quanques il se pouoient meffaire, que nulz ne laisse qu'il ne s'en voise aprez lui ne grans ne petiz.
Atant s'en parti noblement appareilliez, et lors que Aigre le vit venir, si s'aperçut bien a sa contenance qu'il estoit homs de grant pouoir, car seulement du maintien de lui un povre cuer s'espouentast de lui regarder.
Moult se maintint Danemont fierement, si que par la fierté de lui Aigre congnut bien que c'estoit li roys, parmy ce qu'il en avoit oÿ recorder, si sceut bien certainement qu'il avroit la bataille; et Ferrans mesmes, quant il vit le roy venir, si le ravisa bien, car autre foiz l'avoit veü.
Adont n'ot Ferrant talent de la jouste requerre ne prïer, car tant le sentoit a bon chevalier et a preu, que pour riens ne se meïst encontre lui, ains dist:  " Aigre, pour Dieu, sire, aprestez vous du deffendre, car c'est Danemons li orguilleux qui cy vient, vers qui je ne m'ose atir, car oncques nul homme ne fery qu'il ne feïst trebuchier: c'est  cilz contre qui nulz ne puet avoir duree.
A dur euf avez a doquier, se Dieux purement ne vous aide, qui par sa doulce debonnaireté vous puist garder ".
Endementiers qu'il parloient ainsi de Danemont, li roys les ot moult approchiez, et dist a Aigre, pour ce qu'il le vit plus parant:  " Vassal, dittes moy sanz mentir, se Maligan mon frere avez mis a mort; et sachiez que li seler ne vous y vault riens, car comment qu'il en voist, vous n'en pouez eschapper sanz morir.
--  Par ma foy ", ce dist Aigre, " en moy occire pouez vous pou conquester, ne ja voz pris n'en sera creüz; et se j'ay Maligan occis, nulz ne m'en doit savoir mauvais gré, car par haïne ne par felonnie ne le fis onques, mais tant seulement pour ma vie sauver, car il avoit ma mort juree et me couroit sus par grant aïr, sanz ce que riens je lui eüsse meffait.
Et puis qu'il m'assailli, mains n'en pouoye je faire que de moy deffendre.
-- Ha! gloux ", dist Danemons, " or ne te puet nulz garantir que ta teste ne soit fichiee laissus en un arbre avecques grant plenté d'autres qu'il en y a.
Or te garde de moy, faulx mauvais, car je te deffy maintenant ".
Quant Aigre s'oÿ deffïer, si respondi sagement au roy et dist:  " Sire, se m'aït Dieux,  se vous m'ocïez, vous ferez pechié.
Si vous prie, pour Dieu et pour pitié, que vous me laissiez passer en paix, car cilz n'est mie sages qui bataille desire, pour ce que moult souvent advient que li plus febles vaint le plus fort, et si en viennent moult de mal.
Et d'autre part, sire, se nous nous combatons, la bataille ne sera mie egale, ains y avrez grant avantage.
Par foy, vous ne pouez avoir honneur de combatre a moy, et vous diray la raison.
Se vous venez au deseure de moy et me conquerez, c'est tout cler que vous avez paix, car je n'ay nully de ma partie qui nul dommage vous puist faire, et se aventure donne que je viengne au dessus de vous, si seray je tantost occis, car voz gens m'assauront de toutes pars.
Et en telle maniere, sire, je n'y voy point de bon a ma voulenté, car vous n'y pouez perdre, se trop grant meschief n'y tournoit.
Et pour ce, sire, li champs ne sera mie partis de moy et de vous, ne vous ne ferez mie que courtois ne que preux se vous m'assailliez; et pour ce en sera moult abaissiez le grant renon de vostre hautesse ".
" Vassal ", dist Danemont, " or ne soiez ja de ce en doubtance, ains soiez tout asseür que, s'il advient que vous soiez tant preux et tant fors  que par vous soye mors ou pris, ja n'y avra chevalier ne baron de ma gent qui vous y face se bien non.
-- Par ma foy ", se dist Aigres, " se de ce estoie certains, trop plus liement m'en deffendroye contre vous, ne ja deport ne vouldroie avoir de ceste bataille ".
Bien vit Danemons que la requeste estoit moult courtoise et a son honneur, que li chevaliers lui faisoit, par quoy il manda tous ses barons et leur fist creanter et fiancer a Aigres que, comment qu'il advenist de la bataille, ilz ne se mouvroient pour l'une partie ne pour l'autre, et li roys aussi l'ot en convent, et de ce firent il sy bonne seürté que Aigres s'en tint bien a paiez.
Quant ceste seürté fu faite, Aigres s'afficha ens es estriers, et quant Danemons vit le bon convenant dont Aigres estoit, si l'en prisa moult en son cuer et lui dist:  " En la moye foy, sire chevaliers, c'est grant dommage que vous n'estes mieux advisez et que vous n'avez meilleur sens; car vous avez bien chiere et maintieng de preudomme, si ay grant pitié de ce qu'il convient que je t'ocie.
Et nonpourquant, se tu avoies conseil de toy humilier et de crïer mercy, je te recevroie bonnement, car bien doit cilz mercy avoir qui mercy requiert.
-- Sire, par ma foy ", se dist Aigres, " or a primes parlez vous comme roys, car nul preu ne pouez avoir de moy ocire, ains y avrez grant pechié, et puis qu'ainsy est que je puis eschapper par crïer mercy, dites moy, s'il vous plaist, quelle mercy ce seroit, et sur ce je avray conseil ".
" Je te diray ", fait le roy, " je t'ay en convent loyaument que, se tu te mes en ma voulenté, je avray grant pitié de toy, car seulement tu avras un eueil crevé et coppé ung poing et un pié, et puis je te lairay aler tout quittement.
Et se tout ce ne vueil faire, et je te puis prendre en bataille, tu n'avras autre raençon, fors que de traÿner et puis pendre.
-- Par ma foy, sire ", dist Aigres, " je ne voy cy cause ne raison pour quoy je me mette en vostre mercy.
Et plus chier ay mettre ma vie en aventure, que ainsi soye deshonnourez; si vous gardez de moy, car je vous deffy ".
Et a ce mot ilz s'eslongnerent li uns de l'autre, et puis s'en vinrent li uns vers l'autre, les lances es poings, si fraperent tant que chevaux purent randonner.
Li roys fery Aigre siques sa lance voula en pieces, et Aigres lui en telle maniere que le aubert lui desrompy et lui bouta le fer jusques le costé, mais en char ne l'adesa point, et nonpourquant il l'empaint de si grant vertu, que cengles et estriers derompirent, et froissierent li dui archon si qu'il convint par force que Danemons guerpisist le cheval et vint a terre la teste desoubz, si que li quins du heaume fery ou sablon; et Aigres s'en passa oultre sur son Morel et puis prinst son tour moult bellement.
Quant Danemons se vist a terre, si ot grant honte et grant vergoigne pour sa gent qui le regardoient, et fu si dolens que plus ne pouoit estre.
Il sailly sus moult vigueureusement puis s'en vint vers Aigres, espris d'ire et de rage, et eut grant esperance de lui vengier et dist:  " Vassal, ne m'aït Dieux, droit avez se petit me prisiez, car en moy n'a ne bonté ne proëce, quant pour un seul cop m'avez ainsi dessasseüry, et si ay eü a faire a maint bon chevalier, mais oncques mais pour homme je ne cheÿ ne ne widay arçon de nulle selle ".
Lors dist Aigres:  " Il est ainsi que vous estes cheüz, si saroie voulentiers se plus en vouldriez combatre, car voulentiers je me accorderoie a vous, se il vous plaisoit, par quoy je m'en peüsse aler paisiblement en ma besongne ".
Dont commença le roy a jurer, en maniere d'omme desvé, que la chose seroit prouchainement vengiee, et lui dist:  " Vassal, se vous m'avez abatu, pour ce ne m'avez vous pas conquis ne vaincu, ains avez greigneur besoing de vous deffendre que onques mais ".
Quant Aigres vist qu'il ne pourroit trouver en Danemont nulle paix pour chose qu'il lui sceüst requerre, si s'avisa d'une grant courtoisie, car pour ce que le roy fu a pié, il descendi de Morel son cheval.
Et quant il feust descenduz,  il requist le roy moult viguereusement et esma pour le roy ferir, quant Danemons dist:  " Estez en la, car ainçois que plus nous approuchons li uns de l'autre, je vueil que vous me dites pour quoy vous estes descenduz, car assez plus sceürement vous combatissiez sur vostre destrier ".
Lors s'arresta Aigres et respondi erraument:  " Roy, je te diray verité.
Tu sces bien que je t'ay requis pluseurs fois de faire paix, mais je n'y ay riens esploictié, ne ne t'i ay peü actraire.
Et quant je voy que prïere que je puisse faire n'y puet riens valoir, je ne t'en prïeray plus, car trop te voy fier et orguilleux, ains t'adommageray du corps plus que je pourray.
Et sui descenduz de mon cheval pour ce que se tu m'eüsses conquis, tu y eüsses eü plus grant honneur que tu n'aroies maintenant; et se je eüsse victoire contre toy, la moitié du pris en feust cheüz et l'eüst on donné a mon cheval.
Si te creans que pour ce je descendi.Manque le quillemet fermant.
Quant Danemons entendi le chevalier, si dist:  "Si m'aït Dieux, vassal, vous estes preux et saiges, et vous tout seul valez tous ceulx qui ont passé par cest angarde pour le temps que j'ay esté ci.
Si que, pour la proësce et pour le hardement que je voy en toy, je te rens mon espee et te vueil doresenavant aimer  et honnorer, ne pour riens je ne vouldroie adommagier ton corps, car se seroit pitié et dommage, se si proudons comme vous estes avoit honte ne ennuy".
Et atant se sont acollé et baisié par paix faisant.
Aprez Danemont fist mander tout son barnage, et s'en alerent a une sienne cité, grant joye demenant.
Et sachiez que je ne vous pourroie dire ne deviser la grant joie que Balbine la damoiselle et Ferrant demenerent.
Quant ilz furent tous assemblez en la cité qui Gaude estoit apellee, si fist on joie et revel.
Et Aigre si parla a Danemont, et lui fist jurer qu'il laisseroit son fol usage pour l'amour de lui.
Et vous di que le roy Danemont fist grant joye a Balbine la damoiselle, et fu le riche roy son pere mandé, et il vint moult lieement et a grant compaignie, car moult desiroit sa fille a veoir; et quant il fu venus, Aigres lui delivra sa fille, de quoy le roy fu moult joyans.
Et aprés ce qu'il lui ot livree, il fist tant et pourchassa, que Ferrans espousa la damoiselle et prist a femme par ainsi que le roy son pere donna et ottroya a Ferrant  le royaume dont il estoit roy, aprez son decez, car il n'avoit nul autre hoir qui le regne deüst maintenir.
Ces noces furent faittes moult honnorablement et a grant joie, et ainçois que la feste feust departie, Aigres fist mander Mirabile s'ostesse, et quant elle fu venue, il l'accorda a Danemont par maniere que, se Dolerans son filz revenoit ou païs, Danemont le feroit heritier du royaume sanz debat et sanz dangier et lui rendroit le regne avecques sa fille qu'il lui donroit.
Et ainsi Danemont lui enconvenança en verité, par devant tous les barons qui la estoient.
Et nonpourquant Danemont et tous les barons de la court presenterent a Aigres la seigneurie du royaume et moult furent engrans qu'il la voulsist prendre et accepter, mais sa voulenté ne se y pot adonner que ce il voulsist prendre, et si en fut il moult court tenus de tout le peuple pour la bonté et la proësce qu'ilz percevoient en lui.
En la fin il leur jura et afferma qu'ilz se travailloient en vain, et dist que, qui lui donroit la valeur de dix royaumes, il ne demourroit pas ou païs jusques a tant qu'il eüst esté a Romme.
Sur ce ilz le lessierent ester, car ilz virent bien que prïere n'y pouoit rien valoir.
Dont se pena chascun de lui servir et honnorer et de lui faire plaisir.
Et Dolerans si fu advouez pour estre roy, comme  cellui qui estoit droit heritier du royaume, et quist on messages pour l'envoier querir par pluseurs parties pour savoir se il estoit mort ou vif.
Et Danemont demoura garde du royaume, par le consentement des barons, tant que on eüst oÿ nouvelles de Dolerans.
Ainsi que vous avez oÿ fu toute la terre apaisiee, et pouoit on aler partout sceürement.
Et quant ce fu fait, Aigre prist congié a tous les barons et a Ferrant et a Balbine sa femme, au roy leur seigneur, et a Mirabille s'ostesce, qui sur tous les autres le mercia grandement des biens qu'il lui avoit faiz.
Et atant se parti, entre lui et Gallopin, sans nulle autre compagnie, fors seulement d'un garçon a pié que Danemont leur bailla, ne oncques Aigres autre chose n'en volt avoir ne emporter.
Et s'en ala ainsi du long du royaume, que oncques ne trouva qui lui deïst piz de son nom, ains estoit partout ou il venoit conjoïz et festïez, pour ce que la voix estoit ja par toute la terre, que c'estoit cellui qui le païs avoit apaisié et miz a point, et avecques ce l'avoit mis en grant transquillité.
Tant ala Aigres par terre et par mer, qu'il arriva ou royaume de Loquiferne, dont envoia son escuier Gallopin au seigneur de la terre, qui assez prez du port demoroit, et lui feist  requerre par lui qu'il lui feïst livrer sauf conduit par quoy il peüst passer sa terre sauvement.
Et le roy, qui estoit sages et courtois et aimés de toute sa gent, lui manda qu'il venist seürement parler a lui.
Et quant Aigres entendy le mandement du roy, si vint a lui sanz contredit, moult honnorablement, comme cil qui estoit courtoiz et bien aprins.
Et le roy le reçut moult lieement, car bien lui sembloit homme de grant honnour et de grant reverence.
Ce roy, dont vous m'oez compter, estoit nommez Olofernez, et estoit homme de grant fierté; et quant il ot veü et avisé le contenement de Aigre, si lui plot moult et lui sembla homme de grant cuer et de grant bonté.
Pour quoy il lui requist moult taillaument qu'il demourast avec lui et lui eüst en convenant de lui faire du bien et que moult de bien lui en avendroit.
Et, se ce non, le roy lui afferma en verité que nulles riens ne le pourroit garantir de mort, et ensement le jura tout le barnage.
Aigres, qui estoit sages et avisez, ne fut mie liez de ceste requeste, car nullement ne voulsist demourer, s'il eüst veü que deffense lui eüst peü valoir.
Maiz il vist bien qu'il lui convenoit mourir ou demourer, ne que l'escondire ne lui valloit riens; et nonpourquant si dist il au  roy:  "Certes, sire, s'il vous pleüst, vous feriez moult pour moy, se vous me donniez congié de moy en aler, car j'ay grant besoing d'errer, et se ce ne me voulez ottroier, je demourray avecques vous, pour vostre volenté acomplir, .XXV.
jours.
Mais que adonc, sire, pour Dieu, vostre voulenté soit que j'aie vostre congié et conduit de aler ma voie".
Et les barons dirent au roy:  "Certes, sire, or le faites ainsi, car dedens lors avrez vous vostre besoingne perdue ou achevee.
-- Et je l'ottroy", ce dist Olofernes,  "puis que vous tous le me loez".
Or fu Aigres demourant au roy, et si ne scet ne pourquoy ne comment.
Maiz je vous diray l'occasion pour quoy le roy le retint.
Cil Olofernes, de quoy je vous parle orendroit, oncques n'avoit eüe femme ne n'en avoit nulle convoitise d'en avoir, tant qu'il escheÿ que ses barons le menerent a ce, tant qu'il leur ottroya qu'il en prendroit une, mais tant y eust qu'il dist qu'il n'avroit ja femme, sinon la fille au roy Absalon, qui avoit nom Melia.
Cellui Absalon estoit un homme prisé et aimé de tous ses hommes et de tout son royaume, et avoit moult riche païs et habité de bonne gent, qui ne doubtoient guerre ne assault, et marchissoit au royaume de Loquiferne.
Quant les barons entendirent Olofernes, qui ne vouloit  avoir autre femme que Melia, si en furent moult courrouciez, car la gent disoient en tout le païs et couroit la renommee que Absalon tenoit en songnentage Melia sa fille, et bien le donnoit le roy a entendre, car oncques ne la volt donner a homme nul qui la demandast, ains avenoit que, quant un poissant homme lui aloit requerir, on n'en ooit oncques puis nouvelles, ne on ne savoit qu'il devenoit.
Et pour ceste raison avoit le roy Olofernes Aigres retenu, car il le vouloit tramettre en message a Absalon pour Melia sa fille demander.
Olofernez avoit une suer que il amoit moult, et estoit moult belle damoiselle et sage, si que, pour la renommee de lui, maint hault baron l'avoit demandee, mais encores n'estoit elle ottrïee a nullui.
Et le tiers jour devant, ainçoiz que Aigres fu la venus, un damoisel qui avoit a nom Achars, qui estoit filz du roy Nyvelon de Bisance, l'avoit requise et demandee, et a cellui l'avoit Olofernes en convenant de donner; et encores estoit la le damoisel.
Si advint que les barons de Loquiferne prinsdrent Aigres et Achars et les envoierent au roy Absalon en message, pour ce qu'ilz estoient estranges: car petit acomptoient de leur retour.
Et les deux barons s'apresterent pour errer, et leur compta l'en la besoingne comment  ils parleroient.
Atant se mirent a voie, et ne finerent que par mer que par terre, si vindrent ou royaume d'Absalon, qui ot nom Nogles.
Et estoient les deux barons moult bien armez de toutes armes ne nulle compaignie n'avoient avecques eulx.
Les deux messages alerent tant, demandant de ça et de la, qu'ils trouverent le roy a Gomort, sa maistre cité, ou il sejournoit avecques grant planté de sa baronnie.
Et a cellui jour estoient la venus deux messagiers de par le roy de Tudelle pour la damoiselle demander, et avoient ja faicte leur requeste au point que Aigres et son compaignon vindrent illec.
Maiz Absalon ne leur avoit mie encore donné responce, car il avoit d'usage qu'il ne leur vouloit mie tantost donner responce, et disoit qu'il prendroit conseil de sa gent.
Et quant ce venoit la nuit, il leur faisoit les testes coper, et tous ceulx qu'il avoit par celle occasion faiz destruire faisoit fichier les testes en bastons sur la tour de dessus sa porte, pour monstrer exemple a ceulx qui sa fille vendroient demander et requerir.
Quant Achars vit tant de testes qui la estoient, si fut tout esbahiz et lui fremy toute la char, et nonpourquant ne savoit il mie l'occasion pour quoy elles y estoient mises, si le demanda et requist aux gens de la ville, et ilz lui  dirent et respondirent pour quoy elles y estoient fichees et a quelles personnes on les avoit coupees.
Dont Achars fu moult durement espouentez, si s'apensa que moult hairroit a perdre sa teste, se garantir le pouoit; puis dist a Aigre:  "Compains, nous somes cy venus pour faire un perilleux message, par ce que j'ay oÿ dire, et seroit folie de aler plus avant et de soy mettre a mort a son essient pour faire autrui besongne.
Si vous pry que nous retournons arriere vistement, car cestui roy est moult fier et orgueilleux et ne craint Dieu ne homme, si ne pourrions nous deux avoir duree contre son pouoir.
Et vous avez entendu que nul, tant soit grant ne puissant, qui sa fille viengne requerir, n'en puet retourner sanz mort, et lui fait couper la teste.
Si seroit grant ignorence et grant folie a nous, de nous faire mettre a mort a nostre essient, car nous trouverons bien aucune voie par quoy nous nous acquitterons et excuserons a Olofernes".
"Beaux compains", ce dist Aigres, "je sçay bien que li aler avant fait moult a redoubter, mais en nulle maniere je ne feroie le retour, ne ja, se Dieu plaist, je ne retourneray arriere jusques  a tant que j'aie parlé au roy, pour chose que j'aye encores oÿe ne veüe, car il nous seroit tourné a grant blasme.
Mais je loeroie", ce dist Aigres, "que nous prenissions hostel en la ville, ainçoiz que nous allissions devant le roy.
-- Et je l'ottroy",  ce dist Achars.
Dont alerent les deux messages aval la ville, querant hostel et demandant, maiz puis que on savoit l'occasion pour quoy ilz estoient la venuz, ilz ne porent trouver hostel, car le roy avoit deffendu et fait commandement que nul ne feust si hardis, qu'il herbergast message nul qui la venist pour sa fille demander.
Et quant les deux messages virent qu'ilz ne pouoient trouver hostel, et que il convenoit que ilz alassent a la court, si se acorderent que ilz yroient.
Et nonpourquant disoit tousjours Achars a son compaignon que mieulx leur vaulsist retourner, que si grande folie entreprendre, et moult voulentiers eüst reffusé a faire le message, mais Aigres l'en tint si court que par raison il ne le pouoit escondire; et tant dist Achars a Aigres que bien se gardast qu'il fesist et que ja n'eüst fiance en son aide et qu'il ne s'en panssoit ja a mouvoir ne a combatre.
Pour ces mos ne laissa pas Aigres a bien parfournir son message, ains s'en vint a court et Achars avecques lui, qui voulentiers s'en feust deportez, mais il ne l'osa laissier pour honte.
En  ce point estoit assiz le roy au mengier et tant de ses riches barons avecques lui que la sale en fu prez que plaine.
Et estoit le lieu si bien appareillié, que ce sembloit un droit Paradis.
Les barons, lors qu'ilz furent venus en la court, si descendirent de leurs chevaulx et osterent leurs escuz et alerent tous armez devant le roy, la ou il seoit au mengier.
Adont enprint Aigres la parole et dist:  "Roy, je te salu de Dieu le Pere tout puissant, qui te croisse honnour et bonté et gart toute la compaignie.
Nous te faisons savoir que nous sommes messages au fort roy Olofernez, qui n'a ne femme ne enfans ne n'ot oncques en sa vie.
Or est ainsi qu'il a oÿ nouvelles de ta fille et lui a on fait sentir la beauté, la bonté et la noblesce d'elle, pour quoy il nous a fait a toy venir et te prie par nous, en fine amistié, que tu lui vueilles ta fille donner et envoier pour estre sa femme et son espouse, si la fera roÿne et dame de grant seigneurie et de grant honnour, et n'avra en tout son lignage si riche femme, si comme je l'espoir, comme elle sera.
Et bien voulons que tu sachez que se Olofernez voulsist, qu'il eüst des plus riches dames et damoiselles qui soient en toute crestienté, et moult souvent en est requiz, mais il a oÿ tant de biens recorder de Melia ta fille, qu'il a promiz et voué que jamaiz ne sera  en compaignie de femme, se tu ta fille ne lui donnes".
"Roy, nostre message as oÿ, si nous respons, s'il te plaist, ta voulenté et nous vueilles ta fille bailler, car je te dy par ma foy que tu ne la pourras mieulx ne aussi bien emploier".
Et quant les deux messages, qui estoient venus avant et premiers que eulx pour demander et requerir la damoiselle, orent entendue la parole d'Aigres, si leur en ennuya moult pour ce que ilz cuidoient que leur besoingne en deüst detrïer; et furent esmeüz de ire, si que l'un ne se pot abstenir qu'il ne deïst a Aigres:  "Vassal, moult avez ores de plait; cuidez vous, par vostre favelle, enmener la damoiselle? Par ma foy, je croy que nennil, car le roy qui ci est sara bien considerer a qui elle sera mieulx emploiee".
Aigres, qui estoit sages homs et moult bien atrempez, ne respondi adonc nul mot ne oncques ne mua contenance ne maniere, ains regardoit le roy afin qu'il eüst responce de lui.
Et quant le roy ot un petit pensé, si lui respondi:  "Vassal, je vous ay bien entendu; et sachiez que pour autelle besoingne sont ci venus ces deux chevaliers qui la sont de par le roy de Tudelle.
Mais encore ne leur ay je plus respondu que a vous.
Si vous diray que vous ferez.
Vous vous en irez huy maiz reposer, et je me conseilleray a mes barons, car telle chose je ne doy mie faire sanz leur conseil, et demain au matin je vous respondray ma voulenté.
-- Sire", dist Aigres, "tout a vostre plaisir, maiz pour Dieu, sire, faictes nous tant d'umilité que vous vueillez commander que nous aions paisible hostel".
Et le roy leur dist:  "Vous ne trouverez ja si hardi qui vous mefface ne pou ne grant.
Et ne vous en doubtez, si faictes vous desarmer.
Si garderay voz armeüres et prendray garde a voz chevaulx, et puis aprez si mengerez".
"Sire, pour Dieu", ce dist Aigres, "or ne vous desplaise se noz armeüres nous n'ostons, car en verité, quant nous meüsmes de nostre païs, nous plevismes et jurasmes a noz amies par amours que jamaiz n'istroient de noz doz jusques a tant que nous serions retournez.
Sire, si ne devriez pas voulloir que nous mentissions noz foiz".
Adonc fu le roy moult enflez, mais nul semblant n'en daigna monstrer pour les gens qui la estoient.
Et nonpourquant il commanda que ilz feussent tres bien gardez et que on les feïst mengier a table.
Donc s'assirent les messages au disner, si menga Aigres bien et voulentiers ne de riens  ne se esbahissoit et ne faisoit point de semblant des testes qu'il avoit veües fichees sur la porte.
Maiz Achars estoit en si grant angoisse qu'il ne pouoit plus, car de eschaper n'avoit nulle esperance, ne aussi n'avoient les deux autres messagiers, ains cuidoient estre tous asseür de mourir.
Et Aigres se portoit si lieement que tous les barons s'en merveilloient moult et disoient l'un a l'autre:  "Helas! comme ce vassal se prent pou garde de la douloureuse mort dont il doit mourir.
Par Dieu, se il le savoit, son semblant seroit tost changiez.
Et est grant pitié et grant dommage que ainsi le convendra mourir, car oncques maiz nous ne veÿsmes chevalier de si bon convenant ne si sagement enparlé, et est avecques ce de moult gentil taille et bien taillié de tous membres, et est moult bien disposé de tres bien mener a fin une tres bonne besongne a son honnour".
Sur ce les tables furent ostees, et commenda le roy que on feïst venir devant lui tous les messagiers; puis appella Maugis son seneschal et lui dist:  "Va tost, si me maine ces messagiers en leur hostel, et le matin, quant je avray parlé a mes barons, je leur respondray de  ma fille tout avant".
Et le glout, qui bien congnut la pensee de son seigneur, enmena les messagiers.
Si vous diray quel hostel il leur fist avoir: les deux premiers messagiers, il les fist entrer, vousissent ou non, en un grant creux ou il avoit dix ours grans et orribles, qui moult avoient mengié de gens et occis, mais pieça ilz n'en avoient gouté, si estoient moult familleux et desirans de mengier, si que, si tost que les vassaulx furent entré dedens, ilz furent devourez et mengiez des ours.
Quant Maugiz se fut delivré de ces deux messages, il print Aigre et son compaignon et les mena en une chartre en laquelle il avoit quatre lyons fiers et crüelz qui moult de preudommes avoient miz a fin.
Maugis ouvry l'uis et puis dist aux barons qu'ilz entrassent ens, et tantost que l'uis de la chartre fut ouvert, Aigres oÿ le bruit et la noise des bestes, si dist a Maugiz:  "Qu'est ceci? beaux amiz; ou nous veulx tu mener? Ce n'est mie l'ostel que le roy nous a en convent de bailler.
-- Par ma foy", ce dist Maugis, "seigneurs, si est, ne autre hostel ne pouez vous avoir.
-- Et quelle chose est ce la dedens qui fait si grant noise?   -- Ce sont compaignons qui vous attendent, qui aux dens et aux ongles vous feront vostre lit.
Or faites tost  sanz plus plaidier et vous muciez la dedens, car je n'ay plus cure de voz plaiz".
Et quant Aigres vist que faire lui convenoit, si se seingna et beneïst et dist:  "A Dieu me commant",  et s'en entra dedens la chartre obscure, et a l'entree trayst Pleuresanc son espee toute nue.
Aprez commanda Maugiz a Achars qu'il s'en entrast aprez son compaignon, mais Achars y mist grant debat, comme cellui qui moult ressoingnoit la mort, et trembloit dent a dent de la grant paour qu'il avoit, et dist, que pour chose qui advenist, il n'y entreroit de son gré.
Adonc le prinst Maugis par les espaulles et le bouta par si grant despit que il le fist tresbuchier dedens la chartre, et tantost ferma l'uis bien fort aprez eulx.
Et quant il les ot moult bien fermez, il print une lampe alumee et le mist dessus la chartre, car ainsi l'avoit on acoustumé pour ce que les bestes y veïssent mieulx a mengier les gens que on y metoit.
Et vous faiz savoir que les ours et les lyons estoient de telle maniere et de telle condicion que en nulle fin ilz ne touchassent aux testes de ceulx qu'ilz devouroient, et les laissoient toutes entieres, et puis estoient  pendues a la porte, ainsi comme je vous ay ci devant compté.
Bien avez oÿ compter comment les barons furent avallez en la chartre; et lors que ilz y furent miz, les lyons sentirent leur proie et furent engrans de les devourer pour ce qu'ilz avoient grant fain.
Et Achars, pour sa vie sauver, si s'en monta tantost sur une perche qui estoit en un anglet, et se quatit et mussa illec.
Et Aigres regarda les lions, qui lui vindrent bruiant et lui coururent sur moult apertement.
Et Aigres, qui la mort doubtoit, se mist a deffense et frapa entour soy de Pleuresanc son espee, qui trenchoit moult bien, et tout ce qu'il en ataingnoit, il en abatoit.
Tant fu Aigres guetiez et opressez des lyons qu'il fu moult durement lassez et travailliez, et tellement qu'il convint qu'il se apoiast encontre le mur de la prison.
Et l'un des lyons lui cuida donner de sa pate sur son visage, maiz Aigres lui donna de son espee au travers et lui coupa le pié tout jus, et navra tellement les lyons que ilz se retindrent et reffraingnirent de le assaillir un pou.
Et ou point que il estoit plus envaÿs  et assaillis des lyons, il prioit a son compaignon et disoit ainsi:  "Achars, beaux compaings, pour Dieu, viens moy aidier un petit, car oncques maiz je n'euz si grant besoing ne si grant necessité comme j'ay ores de aïde et de secours".
Moult de foiz l'en pria, maiz oncques, pour chose que Aigres lui deïst, Achars ne se volt mouvoir du lieu ou il s'estoit mussiez, car il estoit faintiz et couart a merveilles et de mauvaise nature.
Et quant Aigres, qui estoit preux et viguereux, vist qu'il n'avroit point d'aïde de son compaignon, si lui en sçot malvaiz gré et l'apela mauvaiz, recreant, cuer failly.
Et quant les lyons orent recouvré leur alaine, si rassaillirent Aigres par grant aïr, maiz aucuns en y avoit qui ne se pouoient maiz aidier.
Et Aigres, qui nul secours n'attendoit fors de Dieu, se deffendi tant viguereusement pour sa vie garantir, et il y emploia tellement sa force, que en la fin tous les lyons furent matez et recreans et miz a mort.
Maiz Aigres y fut moult travailliez et se coucha a terre pour se reposer.
Et croy que, se Dieu ne l'eüst  bien brief secouru, que en pou d'eure il eüst esté miz au dessoubz, car l'alaine lui commançoit a apesantir et estoit durement prins de la bataille.
Et quant Achars vist et aperçut que Aigres ot tous les lions matez et desconfiz et qu'il se fut assiz pour lui reposer, si descendi de la ou il estoit mussié et vint devant Aigres et lui dist:  "Vassal, se m'aïst Dieux, a grant paine et a grant travail nous avez delivré de ces perilleuses bestes.
Si vous loue, sire, pour ce que vous estes lassez, que vous vous dormez un petit".
Aigres se jut tout coy a terre et se teut, et ne lui daigna nul mot dire ne respondre pour la mauvaistié de lui et pour ce qu'il ne lui volt aidier a son tres grant besoing, ainz s'estoit mussié, dont il l'en prisoit moins; et nonpourquant ne lui volt il mie dire.
Quant ce vint le landemain au matin, Maugis vint a la chartre pour la lampe estaindre et pour avoir les testes des prisonniers.
Et en ce point Aigres, qui avoit un pou dormi, s'estoit esveilliez et chantoit un son d'amours pour lui deduire et deporter et pour oublïer son ennuy, et Achars se seoit assez prez de lui.
Et quant  Maugis vint la et entendi la voix dedens la prison, si fut tous esbahis et ot grant merveille que ce pouoit estre, car il cuidoit certainement que les deux barons feussent mors et devourez des bestes.
Adonc regarda Maugiz par une fenestrelle, si vit Aigres et Achars seoir l'un delez l'autre; et donc, sanz faire noise ne cry, s'en vint au roy moult courrouciez et lui compta la merveille des deux messagiers qui estoient en vie et des lions qui estoient occiz:  "Taiz toy, fol", ce dist le roy, "ce ne puet avenir ne nul ne les pourroit avoir tensez ne garantiz.
-- Sire", se dist Maugis, "je ne sçay par quoy ne comment ilz se sont garantiz, maiz je suis certain qu'ilz vivent encores, car je les ay veüz proprement et en oÿ l'un chanter a haulte voix".
Adonc fut le roy courroucié et esmeü, et commença a trembler de courroux et de yre, et dist que il ne le creroit point, se il mesmes ne le veoit:  "Et je te promet que, se je treuve les deux messagiers vifz et les lions occiz, je suis certain que ce a esté par ton fait; pour quoy tout le monde ne te pourroit mie garantir de mort, s'il est ainsi".
"Sire", ce dist Maugiz, "je sçay bien que tous les lions sont occiz, maiz en verité je n'ay  nulle coupe en leur mort, fors que tant que je miz les deux messagiers avecques eulx, qui par leur prouesce les ont occiz; et de ce me vueil je deffendre contre quel que ce soit qui de ce m'en vouldroit accuser qu'il soit autrement".
Et a ce mot, le roy le fist prendre et saisir, et commanda qu'il feust bien gardez et court tenus; et les sergens furent tost appareilliez, qui le prinsdrent et lïerent moult villainement.
Tantost que ce fu fait, le roy Absalon fist venir devant lui tous ses barons, et se apensa d'une moult grant traïson pour mieulx couvrir sa fellonnie:  "Seigneurs, vous savez bien que princes, roys et empereurs m'ont maint message envoié pour ma fille avoir et demander, maiz je n'ay pas eü conseil jusques a ores du marïer.
Et savez que on dit, si comme je croy, que je l'ay laissié pour telle chose que je n'euz pensee ne talent, car par m'ame, je l'eüsse pieça donnee a un hault prince, se ne feust pour la jeunesce de lui; ne pour autre chose je n'ay attendu.
Or est ainsi que je ne la vueil plus garder ne retenir doresenavant, maiz, pour ce que je ne vueil pas que l'en m'en sache nul mauvaiz gré, je y mettray un convenant tel comme je vous deviseray.
Vous savez bien que j'ay deux lions moult merveilleux, qui me furent envoiez de Perse; si vueil et ottroy que, quant deux messages vendront pour demander  ma fille, que se ilz sont telz et si viguereux que ces deux lions puissent vaincre et mater, je leur delivreray tout quittement et en paix ma chiere fille Melia, ne ja nul autre ne l'avra ne enmenra.
Et vous dy que je y met ceste condicion pour ytant que, se je la donnoie simplement a aucun hault homme, les autres a qui je l'avroie escondite m'en savroient mauvaiz gré et m'en avroient sur cuer, et si en pourroit bien par aventure sourdre une grande guerre".
Dont respondit le barnage qui la estoit et distrent:  "Sire, vous avez donné cy a entendre que il est bien temps de vostre fille marïer, si comme il vous semble, et que plus ne la voullez retenir.
Et puis si y avez mis un point tel que vous la garderez ainçoiz cent ans que nul ne la venist requerre, pour la condicion que vous y avez mise; car de tous les lions du monde les vostres sont les plus fiers, les plus enragiez et les plus orribles.
Si ne cuidons mie que nulle personne soit si oultrageuse qu'il osast entreprendre la bataille contre eulx, se il n'estoit hors du sens ou enragié.
Et pour ce nous est il aviz que, quelque chose que vous disiez, vous n'avez nulle voulenté de vous delivrer de vostre fille, si en serez moult grandement et villainement blasmé et en ferez parler sur vous.
-- Par ma foy", ce  dist le roy, "je n'en puis maiz, car autrement nul ne l'enmenera, fors que par la maniere que j'ay dicte et devisee.
Et avecques ce y adjouste tant, que ceulx qui ma fille enmeneront, n'avront fors tant seulement son corps, ne ne donray avecques elle draps, chevaulx ne deniers ne nul autre avoir; et qui tant l'aimera, tant l'achettera".
Moult estoit Melia courrouciee et dolente du propos que son pere avoit, maiz elle n'en pouoit ne osoit nulle autre chose dire ne declerer.
Quant Absalon ot sa voulenté dicte et devisee, ainsi que vous avez oÿ, il commanda que Aigres et Achars feussent admenez devant lui.
Et quant ilz y furent, si leur dist:  "Vassaulx, il m'est aviz, selon ce que j'ay entendu de vous, que vous estes ci venus en messagerie de par le roy de Loquiferne pour ma fille demander pour estre sa femme, et m'avez dit que il la feroit dame et roÿne de son royaume, se je lui vouloie envoier.
Maiz sachez que j'ay promiz et voué que jamaiz ne la donray a nul homme, se ce n'est par un convenant que j'ay miz et ordené".
Lors leur dist et devisa de chief en chief la condiction telle comme il l'avoit pourparlee par devant pour eulx especialment metre a mort, car il avoit moult grant duel et moult grant engaigne de ce que ses autres lions estoient mors; mais nul semblant n'en daigna faire ne monstrer pour ce que  il ne voulloit pas monstrer a sa gent la grant felonnie de son cuer:  "Seigneurs", ce dist le roy, "vous avez bien entendu ce que je vous ay dit.
Se ceste chose voulez entreprendre, dictes le moy, pour ma fille conquerre et avoir, car je vous jure, par ma foy, que nulx homs ne l'enmenera ne avra, tant soit hault ne poissant".
Dont respondi Achars hastivement et dist que ja, se Dieu plaist, contre telz bestes ne se combatra, ne n'y mettroit jamaiz son corps en essay, et que plus chier avroit que jamaiz Olofernez n'eüst femme espousee:  "En nom Dieu", ce dist Aigres, "et je le feray, ne ja le roy qui ci m'a envoié ne perdra sa besoingne par mon deffault, car bien me devroit estre reprouvé, se par ma couardise je deffailloie de mon message faire et parfaire.
Et mettray corps et cuer en aventure pour garder l'onnour du roy  qui cy m'a envoyé, ne ja pour paine ne pour travail ne pour peril je ne m'en retrairay que je n'en face mon pouoir".
Quant les barons entendirent la prouesce d'Aigres et le grant hardement qu'il vouloit entreprendre, si fu prisiez et aimés de tous les barons, et Achars fut haïs et despitez de tous communement.
Dont fist le roy les lions admener tous enchaennez, et estoient si fiers et si enragiez que chascun avoit hide et freour de les regarder.
Adonc se leva un des plus haulx barons qui la estoit, qui grandement prisoit la bonté, la vaillance et la contenance d'Aigres et avoit grant pitié de lui pour le grant peril ou il devoit entrer, si dist au Roy:  "Sire, il me semble que ce vassal se doit combatre tout seul contre ces deux lions; si seroit bien fait, ce me semble, que l'un de ces deux lions feust ostez; si vous pry, sire, si vous plaist, que l'un en faites remener, car ce seroit contre raison se le bacheller se combatoit contre les deux, et avecques ce vous en seriez blasmé".
Dont jura le roy moult despiteusement que ja sa fille n'enmeneroit, se il n'occioit tous les deux.
Et Aigres respondi que ja pour ce ne demourroit, mais que Dieu lui vousist aidier.
Et adonc monta le roy, et les autres qui avecques lui estoient, en  hault es alees d'entour la salle, et se destourna chascun le mieulx qu'il pot, et demoura la salle toute wide, fors que d'Aigres et des deux lions qui furent deschaiennez, lequel Aigres estoit en grant aventure de mort, mais il se fioit en Dieu et en la bonté de son espee Pleuresanc.
Tantost que les lions furent deschaienez, ilz coururent sur a Aigres de grant randon, des ongles et des dens, et Aigres se deffendoit moult viguereusement et gettoit a eulx grans coups menu et souvent, si que a la foiz il faisoit les lions ressortir.
Et nonpourquant ilz l'angoisserent si, que plusieurs foiz il estoit sur le point de cheoir, de quoy tous les barons furent en moult grant doubtance pour l'amour de lui, car il n'y avoit cellui qui n'en feust courrouciez, fors le roy seullement.
Et prioit chascun devotement qu'il le vousist a honnour de ce peril delivrer; et la damoiselle mesmes en estoit moult doulente du grant peril ou Aigre estoit, et lui sembloit a son aviz estre moult preux et hardiz; et disoit en son cuer que moult grant dommage seroit, se un tel chevalier estoit adommagié de son corps; puis maldisoit Achars son compaignon, comme faintiz et mauvaiz chevalier qu'il estoit.
En telle maniere  se desmentoit Melia pour Aigres, car il estoit moult pressez des lions, et estoit moult plaié et navré en plusieurs lieux de son corps.
Et aussi estoient les lions qui, pour plaie qu'ilz eüssent, ne laisserent point a courre sur Aigre, ainz le penerent et travaillerent tant, que il estoit prez de l'outrer, car quant il se deffendoit a l'un, l'autre le rassailloit, tant qu'il advint qu'il getta un coup de toute sa force, et descendi si tres bien le coup a point qu'il coupa a un des lions les deux piez de devant, tellement que oncques puis il ne le pot grever.
Adonc fu le lyon si courrouciez que il urloit et braioit et faisoit si orrible cry que chascun estoit tout esbahiz de l'oïr.
Et quant Aigres vist qu'il fust delivrez de l'un de ses ennemiz, si se resvigora et cueilly son alaine.
Et le lion qui estoit demourez avoit si grant duel de son compaignon qui estoit mehaingnez, qu'il bruyoit et escumoit de fin aïr, et s'aherdi a Aigres tellement que pou s'en  failli qu'il ne l'abatit.
En la fin Aigres le fery si durement que il lui coupa tout le musel jusques aux yelx et l'un des piez jusques au genoul; et de ce coup le lion versa, et au cheïr de la perverse beste, elle getta un tel brait que tout le palaiz en retentit.
Et lors que Achars perçut que Aigres estoit au dessus du champ, il sailly jus d'uns degrez ou il estoit mussié, puis prinst son espee et la traist toute nue et fist semblant qu'il voulsist aler aidier a Aigres; mais le roy lui cria et lui dist:  "Soiez coiz, recreant mauvaiz, car il n'a besoing de vostre aïde; et quant il en avoit grant mestier, vous n'eüstes talent de lui venir aidier ne secourre, si vous devroit on faire et dire moult de honte et de villennie".
Et quant les barons entendirent que le roy ledengoit Achars pour la lacheté de lui, si s'enhardirent de parler et acueillirent cellui Achars en le blasmant et diffamant, et fu hüez et diffamez de tout le commun, et avoient tous grant joie de ce que Aigres s'estoit si bien prouvez et qu'il avoit eü victoire.
Si fut prisez et aimez de chascun; et disoient tous que oncques maiz chevalier n'avoit fait si belle prouesce, et que un grant bien seroit moult tres bien emploié en lui.
Quant Aigres fut venu a chief de la  bataille, si comme vous avez oÿ, et que les lions furent desconfiz et que en eulx n'avoit nulle defense, il dist au roy:  "Vous semble il que j'en aie assez fait mon devoir"?  Et le roy respondi qu'il s'en estoit bien acquittez.
Adont le roi descendi en la salle et print Melia sa fille par la main et dist:  "Seigneurs barons, il est bien verité que j'ay ma fille tenue et gardee oultre vostre voulenté grant temps a, ne oncques ne la vols donner a nulle personne qui la me requist, de quoy j'ay eü mainteffois vostre mal gré.
Maiz sachiez que encore je ne m'en repens pas de ce que je ne m'en suis delivré, car le point est venu que je la donray au meilleur chevalier en sens et en prouesce qu'il soit en tout le monde".
Adonc passa avant et parla a Aigres et lui dist:  "Sire, vous avez ma fille demandee et estes ci venus de par le roy de Loquiferne, qui est riche homme et poissant.
Mais sachiez que a vous mesmes je donne et ottroie ma fille, et non mie au roy vostre seigneur, car je suis certain que je ne la pourroie plus haultement marïer.
Si vous pry que vous me vueillez pardonner l'ennuy et le contraire que vous avez eü par mon occasion; et d'autre part vous en devez estre tous liez et joyans, car par ce est congneüe la bonté et la prouesce de vous.
Et sachiez que la mendre et la plus folle chamberiere qui soit ceans je ne donroie mie a vostre compaignon, car oncques en autre jour de ma vie, pire chevalier ne plus recreant je ne vy.
--   Sire", dist Aigres, "je vous mercie quanque je puis de la courtoisie que vous m'avez faicte de vostre fille donner.
Or vous deportez, s'il vous plaist, de blasmer mon compaignon, car il ne m'est point bel de en oïr mesdire.
-- Par ma foy, vassal", dist le roy, "il n'est nul, qui bien congnust la mauvaistié de lui, qui se peüst mie tenir de le diffamer ne escharnir, car je croy que c'est le plus couart, le plus nice et le plus chetif qui oncques feust nez de mere, ne jamaiz, tant qu'il vive, n'avra honnour, ains doit estre maudit et villenez, car il vous failly d'aïde a vostre tres grant besoing".
Moult fu Achars courrouciez et esbahiz de ce que on parloit ainsi de lui, mais il ne respondoit nul mot, ains estoit si honteux et avoit telle vergoingne de ce qui lui estoit advenu, qu'il n'osoit lever la teste, pour quoy chascun le huoit et moquoit.
Aprés ce le roy bailla la damoiselle sa fille a Aigre, qui moult voulentiers la reçut et moult lieement.
Et sachiez que s'il vousist estre demourez ens ou païs, que le roy l'eüst aerité, de son royaume et eüst Melia espousee, et moult en eüst eü Absalon grant joye; mais Aigres ne le volt mie faire, ains print congié du roy, quant il l'eut festïé et honnoré.
Et atant s'en parti, entre lui et son compaignon Achars, et en enmenerent Melia sanz autre compaingnie, fors sanz plus d'une  pucelle qu'elle print avecques lui, qui avoit nom Galome; et atant se mirent tous quatre a voie.
Or conduise Dieu Aigres a sauveté, car Achars son compaignon, qui estoit faulx et deputaire, avoit grant envie sur lui et ne faisoit que subtiller comment il le peüst faire mourir prouchainnement, et ne savoit autre occasion de le haïr, fors qu'il avoit grant envie de sa valour et de sa prouesce.
Et encore sont aujourdui plusieurs qui sont de telle maniere et de telle nature, car il y a moult de mauvaiz qui se painent et travaillent moult de estaindre et de abatre la bonté d'autruy.
Mais comment que les bons aient a souffrir, si reviennent ilz en aucun point au dessus, et les tricheurs sont conchiez en la fin.
Se cestui Achars estoit gloux et traïstre, il lui venoit d'estracion, car tout son linage en avoit usé et usoit de maintenir traïson, et nonpourquant le fel cuvert traïstre n'avoit cuer ne hardement du vassal assaillir en devant ne en derriere, ains estudioit et pensoit tousjours comment il le pourroit engigner et destruire.
Et advint ainsi, comme ilz s'en aloient decoste un bois, qu'ilz se embatirent en une bruyere, et Achars le fel si portoit par devant soy un escrin que la damoiselle Melia lui avoit baillié, auquel estoient tous ses joyaulx.
Si advint que le cuvert  choisy a destre sur le chemin un puis parfont et ancïen, et cellui, qui estoit plain de malice et de faulceté, adresça son cheval tout droit vers le puis, et laissa l'escrin cheoir dedens en telle maniere que ceulx de la compaignie cuiderent pour voir que le mauvaiz glout n'en peüst maiz.
Lors s'escria le traïstre et fist semblant d'estre moult courroucié, et maldisoit et laidengoit son cheval, si que, pour le courroux que il demonstroit, Aigres qui pas ne pensoit au malice de cellui, commença a soubzrire, et puis lui demanda moult debonnairement comment il lui estoit advenu de l'escrin qui lui estoit cheü ou puis.
Et le gloux respondy a semblant d'estre moult courroucié, et dist que son cheval s'estoit abuchié tellement que l'escrin lui estoit eschapé des mains malgré lui.
Ainsi couvry le fel sa mauvaistié et sa felonnie, tellement que chascun cuida qu'il deïst verité.
Dont commença la damoiselle Melia un grant duel demener pour ses joyaulx qu'elle avoit perdus, et disoit:  "Lasse, maleüreuse! a pou d'avoir m'estoie ores departie de mon païs, et tant pou comme j'en avoie me convient a ores perdre.
Par ma foy, c'est bien signe que nul bien ne  me doit venir, quant Dieu m'a tollu un pou de joyaux que je avoie; certes oncques maiz fille de roy ne fu si esgaree ne si honteusement envoiee a grant seigneur, comme je suis".
Quant Aigres l'oÿ ainsi dementer, si en ot pitié et dist:  "Damoiselle, or laissiez ester vostre doulour et vous apaisiez, car je vous asseür que vostre escrin ne perderez vous pas, ainçoiz se avalera l'un de nous".
Adont respondi tost et hastivement Achars que a nul fuer il n'y entreroit:  "En nom Dieu", dist Aigres,  "beaux compaings, et je y entreray pour la damoiselle apaisier et conforter".
Helas! que ne savoit Aigres la grant fauceté et mauvaistié de son compaignon, qui pensoit a le traïr et comment il le peüst mettre a mort; car bien se feust gardez de lui, maiz de traïson a paines se puet on guetier.
Ce puis dont je vous parle estoit en un gaste lieu repuz, ne il n'avoit a dix lieues environ borde ne maison, habitacion ne repaire.
Et pour ce avoit visé Achars le traïstre que, s'il pouoit tant faire que Aigres feust dedens avalé, que bien seroit delivré, et bien vint le glout a son entente, car Aigres, qui a son compaignon se fioit, apareilla son affaire pour devaler ou puis, car le courroux que la damoiselle avoit de  ses joyaux qu'elle avoit perdus lui grevoit moult durement.
Dont prinst Aigres sursengles, chevestres et poitraux, et en noua tant ensemble qu'il vit par estimacion que bien pourroit attaindre au fons jusques ou il avoit .VII.
toises, et atant Aigres s'en entra dedens le puis, si armé comme il fu, a l'aïde de ceulx qui la estoient.
Et lors que Aigres fu aval, il trouva le puis tout sec, qui avoit grant largeur dessoubz, et l'escrin s'estoit esloingniez de lui, par quoy il lui convint la corde laissier pour prendre l'escrin.
Et Achars li traïstre, lors qu'il senty les longes lachier, il les sacha a lui et ressengla et remist a point les chevaulx, et puis commanda les damoiselles a monter et leur dist et afferma que se de riens faisoient ne disoient contre sa voulenté, qu'il leur feroit ennuy, honte et dommage du corps; et les damoiselles, qui estoient doubteuses et esbahies, si n'oserent riens deveer que le traïstre commendast, si se mirent a voie doulentes et courrouciees pour le grant meschief ou Aigres demouroit.
Or est Aigres ou puis a grant mesaise et en grant peril, sy cryoit et apelloit son compaignon et lui prioit pour Dieu que il lui vousist aidier tant qu'il feust hors, et qu'il eüst pitié de lui.
Maiz tout ce ne valloit riens, car Achars s'en  aloit grant aleüre, entre lui et les damoiselles, et avoit grant joie de ce qu'il estoit venu a chief de son emprise.
Et les damoiselles si avoient telle angoisse pour Aigres qu'elles ne pouoient plus.
Et quant Aigres vit qu'il n'avroit nul confort ne aïde de nullui, si fut moult esbahiz et se commença a dementer en recordant les meschiez qu'il avoit eüz puis qu'il fut nez, et les hurs.
Moult fu le glout de mauvaise condicion, quant son loyal compaignon il traÿ ainsi et le plaissa en tel peril.
Le fel cuvert esploita tant qu'il vint en la mer et entra ens, et les damoiselles avecques lui, qui n'osoient mot dire ne parler pour la grant paour qu'elles avoient du glouton qui moult fort les menaçoit de mettre a mort, se par nulle aventure elles monstroient ne faisoient semblant de nulle riens qu'elles sceüssent.
Moult se hasta le glout d'entrer en la mer, pour ce qu'il avoit grant paour que quel que feust ne le chassast pour la grant traïson qu'il avoit faicte, et qu'il ne feust gaitiez et espïez; et pour ceste raison il n'osa en nulle maniere demourer a terre, ains se fist esquiper en mer le plus tost qu'il pot, car il estoit le plus paoureux et le plus failliz qui feust ou remenant du monde.
Et lors que la nef fut esquipee et esloingnee, Achars fut tout asseürez, et commença a compter aux mariniers tout ce qu'il avoit veü et trouvé en la cité du roy Absalon, ne oncques riens  nulle ne cella, fors que tant que toutes les prouesces que Aigres avoit faictes et parfournies, il les traioit a lui; et toutes les lachetez, tricheries et mauvaistiez qu'il avoit faictes et maintenues, il les mettoit sur Aigres le gentil chevalier, si que tous les mariniers cuidoient que Achars deïst verité et pour ce maldisoient le franc chevalier et honnoroient et prisoient le traïtour.
De quoy les damoiselles avoient si tres grant duel et si grant maltalent que a pou que le cuer ne leur crevoit de meschief et d'angoisse, pour ce qu'elles n'osoient desmentir le traïtour.
Atant se taist ores le compte d'Achars, si revient a Aigres, que le glout avoit laissié ou puis par merveilleuse traïson, dolent et courroucié; maiz quant il vist qu'il estoit ainsi traÿz et deceüz par son compaignon en qui il se fioit, et qu'il n'avroit secours ne aïde, fors que de Dieu et de lui, pour crïer ne pour huchier qu'il sceüst faire, si prinst cuer et dist que l'omme ne valoit riens qui en son grant besoing ne se aidoit, et dist a lui mesmes:  "J'ay esté en maint grant peril dont je suis bien eschapé, Dieu mercy, et encore ay je esperance que je eschaperay de cestui".
Dont prinst cuer et vertu en lui, et prist Pleuresanc son espee, et commença a faire des pertuys et des degrez aux deux lez du puis et y mist si grant paine que dedens la mienuit il esploita tellement qu'il monta bien deux toises amont, et  lors fu en plus grant espoir de sa delivrance.
Et quant il advenoit que Aigres estoit travailliez et lassez d'ouvrer, si se ravaloit ou fons du puis pour reposer.
Tant ouvra Aigres et laboura que a grant paine et a grant travail il vint au dehors du puis en jour et demi et une nuit; et quant il se vist au large, si se agenoulla et en rendi graces a Nostre Seigneur.
Et endementiers il oÿ Morel son cheval hennir, si courut celle part tant qu'il le trouva.
Adonc si ot si grant joie que tout son travail et ses maux furent oublïez et moult se merveilla de ce que le traïtre lui avoit laissié son cheval, maiz je croy qu'il n'eüst mie tant de hardement en lui qu'il l'eüst osé enmener.
Et avecques ce Aigres trouva son escu appoyé a un arbre, dont il fut moult liez et joyans, si qu'il ne senti mal ne doulour fors seulement de fain, car il ne avoit que mengier, de quoy il estoit moult abatus, car c'estoit le tiers jour qu'il n'avoit ne beü ne mengié.
Dont cueilly du fruit en la forest et en menga tant que sa fain lui fut oultrepassee.
Lors s'assist Aigres et sommeilla un petit, et lorsqu'il fu esveilliez, il se pourpensa qu'il feroit; si lui souvint de l'escrin a la damoiselle qu'il n'avoit pas ataint, si lui sembla que ce seroit grant villenie se en telle maniere le laissoit perdre.
Adonc se avala ou puis et en trayt fors l'escrin, et quant il l'ot ataint, si l'ouvry et en  osta tous les joyaux, si dist que moult eüst esté grant mauvaistié et grant faintise se dedens le puis eüst laissié l'escrin ouquel avoit de grant avoir comme or, pierres precieuses, bourses, anneaux et ceintures; puis les rebouta dedens l'escrin et monta sur son cheval et se mist au chemin, car il avoit grant desir de attaindre son compaignon, qui l'avoit ainsi villainement trahy, et bien se ventoit que, s'il le pouoit trouver, il s'en vengeroit chierement.
Maiz il se travailloit pour neant, car il ne le trouvera pas, et avoit le traïtre tant esploitié par mer qu'il estoit venus a droit port.
Si vous diray qu'il en advint depuis.
Il avoit un roy ou royaume de Palmoine, en ce temps, qui estoit fier et orgueilleux et si esprouvé d'armes que par tout païs il estoit craint et redoubté, et avoit a nom Abilans.
Ce roy, qui avoit tant grant pouoir et qui estoit de si grant vaillance, aimoit Melia par amours et l'avoit souvent fait requerir a son pere, maiz oncques ne la pot avoir et si n' estoit il riens qu'il amast tant; par quoy il l'eüst robee, grant temps avoit, maiz ses hommes lui avoient desloee pour le diffamement de son pere.
Et quant Melia fu donnee, ainsi comme vous avez oÿ, et Abillans le sceut, il en ot si grant duel que a pou qu'il n'enraga.
Dont vint a un chevalier de son privé conseil, et lui compta comment deux  chevaliers enmenoient Melia s'amie, dont il estoit moult courrouciez; puis commanda au chevalier qu'il s'en alast avecques lui, car a toutes les fins du monde il les vouloit adevancier; et puis dist que il avoit grant despit que on lui avoit s'amie tolue, et que ceulx qui l'enmenoient le comperroient chier, car elle n'estoit pas a eulx.
Cellui a qui le roy s'estoit conseillié estoit homme de grant valeur et plain de grant prouesce, si dist:  "Sire, puis que vous voulez la damoiselle rescourre, vous n'avez que detrïer, mais prenons noz armes vistement et alons aprés sanz detry".
Et en pou d'eure fu le chevalier armé, et le roy aussi, et se mirent a voie les deux tant seulement, et alerent tant qu'ilz trouverent un bras de mer et passerent oultre en un batel le plus tost qu'ilz porent, et puis chevaucherent oultre grant aleüre au lez ou ilz esperoient la damoiselle adevancier, car ilz avoient bien enquiz quel chemin elle devoit tenir.
Si se quatirent et mussierent tant que a l'issue d'un bois ilz trouverent Achars et sa compaignie; et aloit le glout chantant a haulte voix pour ce qu'il cuidoit avoir si bien besoingné.
Et lors que Abilant choisy le glouton qui enmenoit la damoiselle, il lui escria:   "A la mort".
Et tantost que Achars se oÿ menacier, et il aperçut les armeüres du roy et de son compaignon, il laissa les damoiselles et s'en fouy dedens le bois a garant sans nulle attente.
Et la damoiselle lui dist et escria en hault:  "Beaux sires Achars, venez avant et retournez, car vous ne devez par fouir pour deux chevaliers seulement, ainz devriez grant paine souffrir se en vous avoit point de prouesce, ains que vous nous perdissiez en telle maniere".
Maiz oncques, pour chose que la damoiselle lui sceüst dire, Achars ne volt retourner, ainz pensoit de lui garantir, et avoit si tres grant paour que tous les membres lui trembloient.
Et quant Melia vist qu'elle n'avroit autre aïde de lui, si le maudist et laidenga et l'apela faulx, traïtre, mauvaiz et desloial.
Puis ramentut la desloiauté qu'il avoit faite de son bon compaignon qu'il avoit miz a mort villainement et sanz cause:  "Par ma foy", ce dist la damoiselle, "se cy feust ores le vassal, il ne feust pas deguerpi, ains se feust moult chierement vendus, car oncques de si preu chevalier ne de si courtoiz je n'oÿ parler, ne de si mauvaiz recreant comme cestui est qui la s'en fuit.
Si pri a Dieu qu'il lui envoie grant mescheance prouchainement, car certainement il l'a moult bien desservy pour ce fait".
Atant le roy prinst la damoiselle par le frain de son destrier et dist:  "Melia, or ne  vous esmaiez, car vous avez bon conduit, meilleur que oncques maiz n'eüstes, puis que le roy Abillans vous tient, qui lonc temps vous a amee et desiree.
Et sachiez que contre tous hommes vous garderay".
Adoncques fut la damoiselle matee et esbahie, tellement que de grant piece elle ne pot mot dire; et quant elle pot parler, si dist moult faiticement:  "Sire, par ma foy, se le vassal fust ores cy, a qui mon pere me bailla et commanda, je eüsse esté moult mieulx gardee et deffendue que je n'ay esté; mais je croy qu'il soit ores mort.
Si prye a Dieu que il lui face pardon, car oncques meilleur de lui ne monta sur cheval".
Et ainçoiz que la damoiselle eüst fait son regret d'Aigres le preu vassal, le roy fist retourner les deux damoiselles et les enmena avecques lui, et demenoit grant joie de son conquest, qu'il avoit fait sanz peril et sanz paine.
Et quant Achars senti que le roy se fut un pou esloingnez, si se mist hors du bois et regarda entour soy de toutes pars, car encores avoit il grant paour et grant doubte que qui que soit ne le guetast.
Et quant il ne vist ne apperçut nullui, si se mist en son chemin et apella tout bassement les mariniers qui estoient venus avecques  lui et qui s'estoient mussiez ou bois pour la paour des chevaliers, car ilz n'avoient talent de eulx combatre.
Et cilz vindrent a lui isnel le pas, qui cuidoient que ce feust le plus viguereux et le plus hardiz qui feust ou monde, selon ce qu'il leur avoit donné a entendre, ainsi que vous avez devant oÿ; et lors que les mariniers furent venus a Achars, il leur dist:  "Seigneurs, nous avons esté prez de mauvaiz marchié, car je suis certain que en ce bois avoit embuschié grant plenté de chevalerie, si que, se nous eüssions un tout seul mot sonné, nous eüssions tous esté occiz, ne ja pié n'en feust eschapé.
Et pour ce je me miz ou bois, pour enquerir de leur estre et savoir.
Et sachiez que s'il n'y eüst eü que les deux chevaliers que vous veïstes, je m'en feusse tantost delivré, ne ja la damoiselle n'eüssent enmenee.
Et tout ainsi cest encombrement et ceste aventure pourrons nous compter au roy de Loquiferne; et pour ce", dist Achars, "que je vueil savoir quelz gens ce sont, qui la damoiselle nous ont tollue et robee, je m'en yray aprés et ne cesseray jusques ad ce que j'en savray aucunes bonnes nouvelles".
Adonc lui respondirent les mariniers que ja il ne retourneroit, car en trop grant aventure il mettroit son corps.
Et comme plus estoient les mariniers engrans de le retenir, tant faisoit Achars plus grant semblant de aller avant, non mie pour chose qu'il en eüst voulenté, car pour cent mille mars d'or il n'y  fust alez, ains le faisoit pour ce que il eüst plus grant coulour de lui vanter devant le roy; sy que, en la fin, Achars demoura, et moult fut liez et joyeux de ce que les mariniers l'avoient si court tenu de demourer.
Aprés ce ilz se mirent a voye et cheminerent tant qu'ilz vindrent a Loquiferne, ou ilz trouverent le roy, qui avoit grant planté de ses barons, et attendoient les nouvelles des messagiers qu'il avoit envoiez au roy Absalon, et nonpourquant cuidoit il mielx que ilz feussent mors que vifz.
Atant Achars descendi et s'en vint en la salle devant le roy Olofernes; et lors que les barons choisirent Achars, si dirent:  "Vez cy un des messagiers qui furent tramiz a Absalon, au moins s'en revient cestui tout vif".
Et adont cuidierent tous communalment que l'autre messagier feust mort.
Et Achars si s'en vint devant le roy et le salua, et puis lui dist moult orgueilleusement:  "Roy, je vueil que tu saches que, quant tu me envoias en ton message, tu me baillas mauvaiz compaignon, faintiz et couart, ne oncques pire je ne viz, et trop mieulx eüsse esploité se je eüsse mené avecques moy mon escuier seulement".
Donc recorda Achars en son nom toutes les prouesces que Aigres avoit faictes et achevees, et puis mist sus a Aigres toutes les villennies et les laschetés qu'il avoit faictes, et donna a entendre au roy que Absalon avoit baillié a lui mesme sa fille pour la prouesce qu'il avoit faicte.
Aprés  ce il compta comment il enmenoit la damoiselle bien et en paix quant une grant compaignie de chevaliers lui rescouÿrent, et dist que ja, si foible compaignon n'eüst eü, que la damoiselle n'eüst enmenee malgré eulx.
Et de tout ce il en apella les mariniers en tesmoing, qui rien n'en savoient; et encores dist il qu'il s'en feust alé aprez eulx, se les mariniers ne l'eüssent retenu moult fort.
Tant compta Achars d'un et d'el qu'il fu prisez et honnorez de tous les barons, et Aigres le bon chevalier si fu maudit et diffamé de chascun pour la mauvaistié que Achars en avoit fait entendant, et se moquoient tous de la lacheté qu'ilz cuidoient en lui et louoient le traïtour grandement et beneïssoient l'eure que tel chevalier fut engendré.
Quant Olofernez entendi qu'il avoit perdue la femme qu'il desiroit a avoir pour seulement la deffaulte d'un seul chevalier, si fut angoisseusement courrouciez, ne oncques maiz chose ne lui estoit advenue de quoy il feust maintenant si destreceux, si dist a ses barons:  "Helas, seigneurs, comme je suis meschant, quant pour la souffraite d'un preudomme que ce vassal n'ot avec lui, j'ai perdu la femme du monde que mieulx amoie.
Hay! Achars", ce dist le roy, "comme je doy avoir grant doulour en mon cuer, quant vous  ne eüstes un chevalier preu et hardi avecques vous! Que l'eure soit maldicte que vostre compaignon arriva oncques en ce païs! Car par sa mauvaistié ay je perdu joie et honnour".
Dont demanda le roy a Achars que son compaignon estoit devenu, et Achars lui respondi que  "le roy Absalon l'avoit fait pendre comme traïstre desloial qui m'avoit fait trop de honte et de maulx".
Dont respondirent tous les barons moult lieement que ce avoit esté moult bien fait et que a autre chose il ne valoit.
Et quant Gallopin, son escuier, qui estoit la present, entendi le blasme et le despit que on metoit sur Aigre son maistre, si fut dolent et courroucié et plain de grant mautalent, car bien sentoit tant de prouesce en lui que ce ne pouoit avenir qu'il en avoit oÿ recorder.
Si ne se pot tenir qu'il ne deïst au traïtour:  "Par Dieu, dams chevalier, vous avez tort, qui si mesdictes du baron, car je suis certain qu'il ne feïst oncques mauvaistié ne villenie, et si l'ay veü en maint plus grant besoing que je ne vous ay oÿ recorder, ou il a bien fait son devoir; par quoy je oseroie bien prouver contre vous que Aigres mon seigneur a receüe villaine mort, que vous l'avez deceü et traÿ, et veez en cy mon gaige".
Quant Achars oÿ ainsi parler Gallopin si attaingnaument, et qu'il l'appelloit de traïson, si fut tout esbahis et esperdus, et lui commença la  char a fremir de paour qu'il ne lui convenist combatre contre lui, siques oncques ne lui osa mot respondre.
Et le roy et les barons si furent courrouciez de ce que Gallopin avoit si villainement parlé contre Achars, car ilz estoient si deceüz que ilz cuidoient que en tout le monde n'eüst meilleur chevalier de lui; si que, pour le despit que Gallopin lui avoit dit, le roy commanda a un sergent que il feust pris et miz en prison obscure, et dist que bien avoit mort desservie quant a son messagier il avoit contrallié et dit villenie devant lui.
Adonc fu Gallopin miz en prison villainement sanz nul respit.
Cy endroit vous lairay de Achars le traïtre et du roy Olofernes, si vous compteray d'Aigres, qui estoit eschappé du puis dont il avoit tiré l'escrin.
Tant chevaucha le ber a cointe d'esperon, par jour et par nuit, pour le traïtre attaindre, qu'il vint au port ou il avoit laissié sa nef au venir, et lui cuida trouver, maiz Achars le traïstre l'en avoit menee, de quoy Aigres fut moult dolent, quant il ne la trouva, mais de tant lui aida Dieu qu'il trouva a la rive une autre nef de marchans de Baudas, si fist tant, par promettre et par bel parler, qu'ilz le menerent sauvement au port du royaume de Loquiferne.
Et  quant Aigres fut descendu a terre, il print congié des marchans, puis monta sur son bon destrier, et chevaucha a grant esploit; mais il n'ot gaires chevauchié quant il vist devant lui ou chemin le roy Abillans qui en enmenoit les deux damoiselles, entre lui et son compaignon.
Aigres ne congnut mie le roy, mais il ravisa les deux damoiselles a leurs chevaulx et a leurs draps, si ot grant merveilles qui estoient ceulx qui les conduisoient; et quant il fu bien avisez, si pensa bien que ilz les avoient tollues au recreant chevalier qui tant les avoit fait a souffrir par traïson.
Dont dist a soy mesmes que par faintiz conduit le roy Olofernes avoit sa femme perdue, se orendroit il ne la recouvroit, mais, se Dieu plaist, il ne les laira enmener avant, se il puet, ou il endura grant paine.
Quant Aigres ot auques approuchié Melia, elle le recongnut moult bien, de quoy tout le cuer lui sousleva de joie; puis dist la damoiselle au roy Abillant:  "Sire, or ne vous courrouciez, car il vous convient vostre amie perdre et laissier le conquest que vous cuidiez avoir gaigné sanz coup ferir.
Je vous dy que vez cy le chevalier a qui je fu baillee en garde, qui me contredira a vous, et sachiez que je le congnoiz par son cheval et par son escu paint a lion".
Quant Abillant entendi la raison de Melia, si fremy tout de maltalent, et s'afficha par si grant aïr es estriers que  son cheval en fist archoier; puis dist a la damoiselle:  "Si m'aïst Dieu, jamaiz a nul jour ne seray liez de si atant que j'aie ce chevalier occiz, que vous m'avez tant loué, et en pou d'eure vous congnoistrez le meilleur de nous".
Atant se aproucha Aigres de Melia et lui dist:  "Damoiselle, vez cy vostre escrin que j'ay chierement achettez".
Quant la damoiselle le tint, si en ot moult grant joie, si le bailla a sa chamberiere.
Quant Aigres vist le roy, si s'aproucha de lui, dont le roy en ot grant despit, si lui dist:  "Vassal, moult estes oultrecuidiez, qui cy vous embatez sur nous si faittement; ne vous n'estes mie courtoiz, ainz avez fait grant villenie; si le comperrez chierement, et vous gardez, car je vous deffy.
-- Sire", dist Aigres, "je me garderay de vous se je puis".
Dont s'en vint l'un vers l'autre sans plus mot dire, et s'entrencontrerent de si grant vertu que chacun reçut grant coup, mais  le roy fut mieulx assené, car il le convint tresbuchier, vousist ou non, jus de son cheval, enmi la place; et nonpourquant il ne fu point bleciez siques, avant que Abilant feust relevez, son cheval s'en fu fouy bien loing fuyant parmi les champs.
Et quant Aigres ot fait son tour pour venir au roy, si lui dist:  "Sire, je vous challenge ceste proie, car elle est a moy et me fu la damoiselle baillee en garde de son pere; mais cellui a qui je l'avoie baillee et commandee l'a tres mauvaisement gardee.
Si vous pri, pour Dieu et par amours, que vous en paix la me laissiez, si ferez sens et courtoisie, ou se ce non, je mettray ma vie en aventure, car mieulx ameroie a mourir que je perdisse la damoiselle et que on l'en enmenast, car j'ay eü tant de paine a la conquerir que bien en doiz avoir aucun aventage".
Moult fu le roy Abillant honteux et esbahis quant il se vist cheüt, et estoit embrasez d'ire et de mautalent de ce qu'il ne pot revenir a son destrier.
Et lors que le chevalier, qui estoit venu en la compaignie du roy, vist son seigneur abatu, si mist lance sur faultre pour jouster a Aigres; mais le roy lui deffendit, et le chevalier,  qui n'osa desobeïr, si se tint tout coy; et se vous voulez savoir pour quoy Abilant ne le laissa point faire la jouste, je le vous diray.
Le roy avoit sentu la vertu et le pouoir d'Aigres, si lui fut aviz que le chevalier ne pourroit avoir duree contre lui, quant lui mesmes, qui estoit plus prisez et plus renommez d'armes, ne pot le coup soustenir; et d'autre part, se le chevalier feust venu au-dessus d'Aigres, le roy en eüst eü honte et vergoingne, quant mendres de lui eüst achevé et conquiz cellui par qui il estoit miz au dessoubz; si ne pouoit en nulles des parties faire son honnour, si aimoit mieulx a s'en passer a tant que sa honte acroistre.
Et nonpourquant il se feust moult voulentiers encores combatus, se il peüst avoir son cheval, mais a pié il ne le vouloit nullement envaïr, n'il ne vouloit que son compaignon lui aidast, pour ce que ce lui semblast vilté et diffame a lui.
Et aprés ces choses le roy Abilant vint a Aigres et lui dist en telle maniere:   "Vassal", dist le roy, "je voy bien qu'il m'est mesavenu contre toy, et il t'en est bien avenu.
Si te vouldroie prïer que tu vousisses demourer avec moy et venir en mon regne, et je  te jure et creant que je te donray la moitié de mon heritage, s'il te plaist.
Et si ay une suer, bonne damoiselle et sage, que je te donray a femme, s'elle te plaist, par maniere que tu me laisses ceste damoiselle.
-- Sire", dist Aigres, "la vostre mercy de la courtoisie que vous me presentez, car vous m'offrez plus que je ne pourroie desservir; mais ceste damoiselle, que vous me requerez, sachiez que je n'y ay que donner, car je n'y suis fors que message, ne je n'y claime riens fors que la garde, ains est au roy de Loquiferne; si ne la pourroie donner ne ottroyer a nullui que je ne feïsse villenie et tricherie; et pour ytant je vous prie que vous vous deportez atant de ceste requeste faire, car faire le convient comme je vous ay dit".
A ces paroles, sans plus dire, Aigres se departi du roy Abilant, et reprint l'escrin que la chamberiere avoit, et le mist sur le col de son destrier; puis print Melia par le frain et se hasterent de chevauchier.
Et le roy demoura courroucié et doulent de sa honte.
Et Aigres avoit oublïé toutes ses paines et travaulx pour la damoiselle qu'il avoit rescousse, et s'en alerent liez et joyans.
Et en alant les damoiselles lui enquisdrent et demanderent comme il s'estoit miz  hors du puis et qu'elles en estoient toutes esmerveillees.
Et Aigres si leur dist et compta debonnairement toute la maniere, de quoy les damoiselles loerent Dieu que si belle aventure estoit avenue au chevalier.
Or revient le compte a Olofernes et a sa gent, qui moult estoient curieux de servir Achars le traïtre et l'aimoient et l'onnoroient de tout leur pouoir, car ilz cuidoient en verité que ce feust la fleur de chevalerie de tout le monde, si que chascun estoit engrant d'estre de son accort et de le tenir a amour; et le glout se tenoit fier et orgueilleux pour la louenge qu'il avoit.
Et si n'avoit mie oublïé la villenie que Galopin lui avoit dicte, ains dist le landemain au roy et lui requist que il fist morir Galopin.
Et le roy, qui moult le ressoingnoit a courroucier, le fist venir devant lui et commanda que on le pendeïst vistement sanz nul detry.
Mais, tout avant, le roy parla a Galopin et lui dist:  "Beaux amiz, vous veez bien, et savoir le pouez, que il vous convient mourir, et nonpourquant assez legierement vous pouez garantir, et se vous voulez demourer en mon service, je feray tant a Achars qu'il vous pardonnera son maltalent, et serez respité de villaine mort, car j'ay entendu que vous estes vistes et  apert; si arons bien mestier d'un tel sergent".
Dont respondi Gallopin:  "Sire, je vous respons a briefs mos que en nulle maniere je ne demourroie en vostre service, mais se vous me voulez tant fere de courtoisie que je peüsse prouver au glouton la traïson qu'il a faicte de monseigneur et lui faire confesser que monseigneur ne fist oncques lacheté envers lui ne envers autrui, je seray obeïssant a faire toute vostre voulenté".
Quant Achars entendi Gallopin, si lui mua tout le sanc de hide qu'il ne lui convenist combatre, et fut esprins de grant maltalent, et pour ce qu'il sentoit qu'il estoit aimé du roy et des barons, il s'enhardi de faire un grant oultrage, car en la presence du roy il hauça le pié et en fery le Galopin enmi la poitrine, et lui dist:  "Filz a putain, glout, dont te vient telle hardïesce de si follement parler? Bien puet chascun savoir que je t'avroie tost destruit, mais ja, se Dieu plaist, je ne m'abesseray que je soie miz en champ contre telle charroingne, car trop en seroie avillez et deshonnorez.
Et bien voy que tu tiens un pou de la coustume de ton maistre, car il avoit assez en lui d'orgueilleux mos et de grans vantemens de ses faiz, et quant ce venoit au besoing, tost estoit cheüt son boban et avoit faulx cuer et failly.
Et tout aussi est il de toy, ad ce que j'en ay entendu, mais tes gloutes paroles te seront chierement vendues, et a malheure te yssirent des  dens, car pour nul homme du monde il ne te sera pardonné que tu ne soies pendu".
Dont fu Galopin courroucié de ce que le traïtre l'avoit feru et laidengé, si dist a maniere d'omme dervé:  "Achars, vous m'avez ferus, dont il me poise, mais sachiez que, se je me peüsse aidier et mes mains feussent desloiees, pour plain ce palaiz d'or moullu vous ne m'osissiez touchier par vostre felonnie, ne ja pour vostre maistrie je ne lairay que je ne die bien encore que vous n'aiez mon bon seigneur traÿ, et suis tout prest de le prouver contre vous.
Si requier au roy et a ses barons qu'ilz me vueillent faire droit".
Moult estoit Achars angoisseux de ce que Galopin parloit ainsi, si dist au roy:  "Je vous pry que, si chier que vous m'aimez, que vous me faciez delivrer de ce glouton qui ainsi me villenie par devant vous".
Adonc commanda le roy a ses sergens que il feust pendus.
A ce point fu Galopin en grant destrece du cuer, ne il n'avoit point d'esperance d'eschaper, car le bourrel lui lassa la corde entour le col, et le moquoient et lui faisoient moult de laidures; mais Galopin ne disoit mot, car il n'y veoit point son prouffit ne son honnour.
Ainsi que Galopin estoit en ce peril et que on le devoit mener aux fourches, il regarda d'un costé et vist Aigres son maistre, qui amenoit les .II.
damoiselles.
Adonc ot Galopin si grant joie que a pou que le cuer ne lui ouvry, puis dist:  "Seigneurs, je sçay nouvelles.
Or se gardent les traïtres, car, la mercy Dieu, vecy mon maistre qui ne vient mie comme pendu, mais comme chevalier vaillant".
Lors fu la court toute esmeüe pour la venue de Aigre, et fut en l'eure congneü, dont chascun fut esbahy.
Et lors que Achars entendi que Aigres estoit venus, il se departi de cour sans congié prendre et sanz faire semblant a persone nulle, et s'en vint en son hostel, si s'arma et ses gens, et puis se mirent a voie a grant exploit, comme ceulx qui avoient doubte d'avoir honte et ennuy.
Et pour ce fait il bon maintenir loiauté, car de traïson et de mauvaistié faire on ne peut venir a bonne fin, ne ceulx qui ce maintiennent ne sont nulleffoiz asseürs ne a paix.
Tantost que Aigres fu descendus, il s'en vint en la salle, entre lui et les damoiselles, et tous les barons vindrent a l'encontre de lui,  qui le bienviengnerent, et si estoient tous esbahis de sa venue, pour ce que on leur avoit donné a entendre qu'il estoit pendus.
Dont s'en vint Aigres devant le roy, menant la damoiselle par la main, et lui dist:  "Roy, je te salue de Dieu le pere tout puissant, qui te doint joie et honnour et si garde toy et tous les bons de ta compaignie.
Sire, je te faiz savoir que le roy Absalon te salue comme son bon ami et te envoie par fines amours la chose du monde que il plus aime, c'est Melia sa fille, que tu voiz cy presente".
Quant Olofernes choisi la damoiselle, qui estoit belle et gracieuse et paree de noble atour, si fu plus joieux que se on lui eüst presenté toute la seigneurie du monde; et fut si embrasé de son amour que ses desirs furent convertis a la servir et honnorer.
Dont prist le roy la damoiselle entre ses bras et la baisa moult doulcement devant tous, et puis dist:  "Damoiselle, vous soiez la tres bien venue, comme celle qui estes dame de moy et de tout quanques j'ay et puis avoir".
Or vous dy que tantost que Aigres fut recongneüs de Galopin, on le deslia et il s'en vint lieement a son seigneur, si se laissa cheoir a ses piez en lui criant mercy, puis lui compta le despit, la honte et l'ennuy que il avoit eüe par Achars son compaignon, et avecques ce il lui  compta et recorda la mauvaistié qu'il avoit ditte de lui et fait entendant.
Quant Aigres oÿ Galopin, si commença a soubzrire et dist:  "Je ne croy pas que oncques Achars n'eüst talent pour l'amour de moy de vous faire autre chose que bien, ne de moy eüst mesdit ne raconté villenie; je n'en croiroie nulli, se je mesmes ne lui ooie dire et compter".
Adonc demanda le roy ou Achars estoit, et chascun regarda entour soy, si furent touz esbahiz quant ilz ne le virent, car encore ilz ne s'estoient point prins garde qu'il s'en feust alez.
Lors vint la nouvelle au roy qu'il s'en estoit alé grant aleüre:  "Or tost aprés"! ce dist Olofernes, "et faites tant, si chier que vous aimés vos vies, que vous le ramenez".
Dont se pena chascun de le trouver, et alerent en tant de diverses parties que ilz le trouverent et le ramenerent devant le roy, voulsist ou non.
Maiz il y vint moult enviz, car il savoit bien qu'il avoit mort desservie.
Quant le roy vist le glouton, si fut moult yrez contre lui et lui dist:  "Traïtre, mauvaiz, ou avez vous trouvees les faucetés et mauvaistiez que vous avez faictes et dittes? Par ma foy, vous estes bien dignes de mourir".
Puis demanda le roy Gallopin pour occire Achars, et si ne savoit mie la grant traïson que il avoit  faicte a Aigres.
Et quant Galopin sceut que le roy le mandoit pour faire la justice d'Achars, si y vint moult hastivement, en sa main une espee, car il avoit moult grant desir de soy vengier de la honte et de la paour qu'il lui avoit faicte avoir.
Et quant Olofernes vist Galopin tout prest, si dist a Achars:  "Beaux amiz, vous veez bien qu'il vous convient mourir, mais je vueil que vous me comptés tout avant les lachetés et traïson que vous avez faictes a Aigres, et se vous dittes verité, encores pourra il bien escheoir que l'en avra mercy et pitié de vous".
De ceste requeste fu Achars moult esbahis, car moult ressongnoit a dire verité pour la villenie qu'il avroit du meffait; et d'autre part il appercevoit bien que, s'il ne disoit la verité, il en mourroit.
En la fin il compta tout de chief en chief comment il avoit ouvré envers son compaignon.
Premierement il compta comment il s'en volt retourner, quant il vist les testes sur la porte de la tour du roy Absalon, et il sceut l'occoison pour quoy elles y estoient.
Aprés il compta comment il se maintint en la chartre et comment il failly a Aigre a son besoing, quant il se deut combatre contre les deux orribles lions.
Aprés il compta l'engin et le malice comment Aigres s'avala ou puis et comment il lui laissa.
En la fin il n'oublia mie la lacheté qu'il avoit faicte des deux damoiselles, qu'il avoit laissiees  enmener a deux chevaliers seulement, et comment il s'en fuÿ sanz coup ferir.
Quant le roy et les barons entendirent le malice et la lacheté du chevalier, et que tout ce qu'il avoit fait entendant a eulx au premier estoit tout au contraire, si cueillirent grant haïne contre lui et le diffamerent autant qu'il l'avoient auttorisé par avant, de quoy Achars ot honte et vergoingne telle qu'il ne pouoit greigneur avoir.
Et Aigres si leur compta aprez ainsi comme il avoit esploitié en la court du roy Absalon, et comment il yssy du puis par son engin, mais il ne fist oncques mencion de ses prouesces, et Melia, qui en savoit partie, si en compta et dist comment il l'avoit rescousse du fort roy Abillant.
Adonc fu Aigres conjoïz, festïez et honnorez de tous les barons et de chascun qui la estoit.
Aprés ces choses le roy dist:  "Achars, beaux amiz, tu voiz bien que ta fin est venue.
--  Certes", ce dist Achars, "je l'ay moult bien desservie, car j'ay villainement mesdist et parlé du plus sage, du meilleur et du plus courtoiz chevalier qui soit en tout le monde, de quoy j'ay menti de tout le blasme et de la villenie que je  lui ay mise sus.
Si lui pry pour Dieu et pour courtoisie qu'il le me perdoint".
Et Aigres, qui estoit humbles et debonnaires de cuer, quant il vist que il convendroit que Achars mourust, si en ot pitié, si s'en vint au roy et lui dist:  "Sire, en la mort de ce chevalier on pourroit bien pou conquester, si vous pri, pour Dieu, qu'il soit respité de ceste mort, car je lui pardonne tout ce qu'il a mesprins envers moy, car je croy qu'il l'a fait par ignorance".
Dont fist le roy delivrer Achars a la prïere d'Aigres, dont Gallopin fut moult courroucié, et Achars se parti de court a grant joie et s'en ala en son païs.
Et Aigres demoura avec le roy cellui jour; et l'andemain au matin il prinst congié pour aler sa voie, maiz le roy lui pria par amistié et par courtoisie qu'il voulsist demourer jusques a tant que ses noces feussent faictes, et la damoiselle Melia l'en pria moult, si que Aigres ne le pot reffuser et demoura a leur prïere .VIII.
jours tous plains, tant que la feste des nosses fut passée, qui fu faite le plus noblement que oncques porent, et y ot grant planté  de bonne gent de plusieurs païs, dont la feste feust mieulx essaucee et auttorisee de chascun.
Quant les nosses furent acomplies noblement, Aigres s'en vint au roy et lui dist qu'il ne pouoit plus demourer a nul fuer, de quoy le roy fut moult courroucié; et nonpourquant se mist en grant paine de le retenir et tous les barons le tindrent aussi moult court du demourer; maiz nulle prïere n'y vallut.
Et quant le roy vist et entendi que a toutes les fins du monde il s'en vouloit departir, le roy le mena a son tresor et lui dist qu'il en prenist du tout a sa voulenté, maiz Aigres, qui n'estoit ne aver ne convoiteux, n'en prinst que pour seulement faire ses despens, dont le roy fut courroucié de ce que plus n'en prenoit.
Sur ce Aigres prinst congié du roy et des barons et les baisa tous au departir, que toute l'onnour qu'ilz porent lui firent a celle departie, et mesmes la roÿne Melia le baisa moult doulcement au departir en plourant, et lui donna un moult riche annel d'or par fine amistié.
Et atant Aigres se mist a voie, lui et Gallopin, et le roy lui donna conduit parmi sa terre moult honnorablement de si a un port qui s'en aloit a Romme.
Dont s'en entra Aigres en mer, et Galopin avecques lui, et les barons s'en retournerent moult doulens et les commanderent a Dieu.
Et adonc  fu Aigres moult joyans, quant il se parti, qu'il sçot qu'il aprouchoit la cité de Romme, ou il desiroit tant a venir que pour nul avoir il ne s'en tenist.
Helas! comme il savoit mauvaisement la grant mesaventure qui l'attendoit, car se il le sceüst, il feust moult enviz alé celle part, maiz souvent avient que on va liement a son ennuy et a son contraire et est on engrant de partir du lieu ou on a tant de bien pour aler en autre païs ou on a tant de doulour et de meschief.
Et pour ce dist le prouvencel:  "Qui bien est, pour quoy se muet"?  De ce vous lairons et vous dirons d'Aigres, qui s'en aloit par mer bault et liez, car il esperoit prouchaines nouvelles de son pere et de sa mere, que moult avoit desirez a veoir et a trouver.
Tant alerent singlant par mer qu'ilz arriverent au port de Rommenie et descendirent sauvement a terre, lié et joyant, et la nef retourna dont elle vint, et Aigres se mist a voye entre lui et Gallopin, et s'en alerent le chemin de Romme,  et en alant Aigres se pourpensa en quelle maniere il se pourroit maintenir.
Et quant il ot grant piece songié, il dist a Gallopin:  "Doulx amiz, je croy que en ce regne je aie encore pere et plusieurs parens, si me convendra exploittier sagement par quoy je les puisse trouver, car je ne fus oncques maiz en ce païs, par quoy je ne congnoiz mie la gent, ne je ne sçay s'il y a paix ou guerre ne se je oseré demander le nom de mon pere ne de ma mere.
Bien croy que se je les veoie, que je les congnoistroie bien; si croy pour le mieulx qu'il soit bon que nous en aillions jusques a Romme et prendrons hostel dedens les murs, si verrons la gent et l'aprendrons a congnoistre, et puis aprez si pourrons demander et enquerir de la coustume de ce païs, si pourroit bien tost avenir, se Dieu nous pouoit avancier, que nous venrions en tel lieu que mon pere et ma mere je trouveroie ou aucune personne de mon lignage".
Aigres et Galloppin ont tant erré qu'ilz vindrent en la cité de Romme et passerent parmi les rues.
Si fut moult Aigres regardé des gens pour ce qu'il ne leur sembloit mie de leur nacion; et nonpourquant plaisoit moult a chascun son semblant et sa contenance, car il estoit monté sur bon destrier et estoit bien et richement armez et si estoit moult bel chevalier et parant, si que tous ceulx qui le veoient le prisoient moult  et moult voulentiers voulsissent qu'il se herbergast en leur hostel.
Et quant Aigres fut venus en la maistre rue, il ne volt mie longuement errer parmi la ville sanz avoir hostel, car ce ne lui sembloit mie sens, maiz quant on est hebergié, et on a plaisance de veoir la ville, dont est appartenant que on y voist.
Et pour ce Aigres, qui estoit bien avisez, prinst hostel le plus tost qu'il pot; et nonpourquant ala il tant qu'il vint devant la maison d'une vefve bourgoise qui estoit sa parente et avoit nom Ruesse.
Si la vist seant a son huys, et estoit moult riche dame et honnorable, et de tant fu Aigres eüreux, et tantost qu'il la vist, si lui requist hostel en charité.
Et la bourgoise, qui estoit debonnaire et charitable, se leva encontre lui pour la noblesce qu'elle veoit en lui, et lui dist:  "Sire chevalier, vous soiez le tres bien venu et sachiez que j'ay tres grant joye de ce que vous daingnez prendre hostel avecques moy et vous promet que vous serez aisié et honnoré a mon pouoir, pour ce que vous me semblez preudomme et de bon lieu".
Adonc descendi Aigres, et Gallopin mist les chevaulx en l'estable, et Aigres s'en ala seoir d'encoste son hostesce qui moult estoit sage et courtoise, et parlerent ensemble de plusieurs choses, et  la dame qui ne se pot tenir de le regarder, lui dist:  "Sire, par ma foy, je vous regarde moult voulentiers pour ce que vous ressemblez tres bien le pere qui m'engendra, que Dieux absoille.
Si vous pry par amours qu'il ne vous ennuye que vous me dites vostre nom.
-- Si m'aïst Dieux", dist Aigres, "je le vous diray tres voulentiers, mais ainçoiz, s'il vous plaisoit, je vouldroie savoir comment vostre pere avoit nom, a qui je ressemble si bien comme vous dictes.
-- Si m'aïst Dieu, voirement je le dis, car tantost comme je vous vy orains, il me remembra de mon pere, pour ce que je ne viz oncques homme qui si bien lui ressemblast.
Et puis que vous voulez savoir son nom, je le vous diray.
Sachiez qu'il fut appellez Famius et fu merveilleusement riches homs, et ma mere si ot nom Agea qui fut moult bonne dame et sage.
Et quant ma mere mourut, il demoura un fil avec moy, qui fut nommé Berinus, mais nous ne savons s'il est mort ou vif ne aussi qu'il est devenus, et vous compteray comment il en advint de lui".
"Mon frere Berinus si estoit jeune de sens et de maniere et avoit miz toute son entente en jeu de tables et de dez et ne l'en pouoit  on chastïer.
Si advint tantost aprés que ma mere trespassa, et prinst mon pere une moult noble femme fiere et orgueilleuse et plaine de ses voulentez.
Celle fist tant et pourchassa que Berinus mon frere vendi tout son tenement par telle maniere que mon pere lui donna cinq nefz chargees de son avoir, et atant s'en ala mon frere en estrange païs, ne oncques puis ne revint ne je n'en oÿ nulles nouvelles.
Et aprés ce que mon frere s'en fut ainsi alez, ma marrastre si empoisonna mon pere Famius pour un traïtre qu'elle aimoit.
Et quant mon pere fut mort, la desloial fist tant a l'empereur de qui elle estoit accointe, que tous les parens de mon pere furent essilliez, ne oncques nul n'en pot en ce païs demourer qu'il ne convenist mourir de male mort par le commandement de l'empereur.
Pour quoy pluseurs s'en fouyrent, et moy mesmes y perdi quatre de mes filz, dont les deux furent occiz et les autres deux s'en fouyrent en estranges terres pour leurs vies sauver.
Si ne sçay qu'ilz sont devenuz, ne oncques puis n'en oÿ parler".
Quant Aigres entendi la dame, si ne fu mie liez de la nouvelle et nonpourquant il couvry son courroux au mielx qu'il pot et dist:  "Par  ma foy, dame, l'emperiere n'en a mie ouvré comme preudons.
Et sachiez que je vous sçay bon gré de ce que vous m'avez si doulcement compté vostre estat.
-- Or vous pry je, sire, s'il vous plaist, que vous me disiez votre nom.
-- Certes", dit-il,  "dame, je le vous diray voulentiers.
Je vous dy pour vray que j'ay nom Aigres et suis filz de roy et de roÿne, et sachiez que encore hui matin je cuidoie avoir pere et mere et suer, mais telle chose ai oÿe puis ce dy que je n'en cuide ores avoir point".
Sur ce la dame qui ne se donnoit garde pour quoy Aigres le disoit, se leva d'emprez lui et s'en ala en sa besoingne, et Aigres demoura tristre et doulent et en grief pensee, car il avoit perdu toute esperance de son pere trouver.
Et d'autre part il avoit grant joie de ce qu'il s'estoit embatuz en la maison de son ante; si se conforta au mielx qu'il pot et couvry son courage, par quoy on ne se pot apercevoir de son ennuy.
Et la dame fist son hostel pourveoir et appareillier pour son hoste honnorer et aisier a son pouoir, et le fist faire moult lieement, car ses chamberieres estoient bonnes damoiselles.
Celle nuit fu Aigres bien hostellez et aisiez de tout ce qui lui convenoit, et quant il ot soupé, il s'en ala couchier.
Mais bien sachiez que pou y dormi, ains pensa moult  ad ce que son ante lui avoit dit, si se plaingnoit et lamentoit:  "Laz! meschant, pour quoy suis je cy venus? Par ma foy, pour neant je me suis traveilliez de y venir, car je y cuidoie trouver mon pere et ma mere, maiz il m'est aviz que non feray, car pour nul avoir ilz ne s'i oseroient faire congnoistre.
Si ay ma paine mal emploiee et bien croy que mon pere ne ma mere jamaiz ne verray, puis que je cy ne les ay trouvez.
Et se ainsi est qu'ilz soient mors, je prie a Dieu qu'il ait pitié et mercy de leurs ames".
En la fin fut Aigres si travaillié de plaindre et de souspirer, qu'il s'endormi par ennuy; et quant ce vint le landemain au matin, la dame s'en vint au lit du chevalier et lui aporta uns draps linges blancs pour vestir.
Si le trova esveillié, si lui dist:  "Sire, quant il vous plaira, il sera bien temps de lever, car il est nonne; et veez cy blans draps linges que je vous aporte, si vous prye que vous les vueillez vestir, se vostre voulenté y est.
-- Dame", ce dist Aigres, "vous me pouez commander et prïer comme a cellui qui est tout prest d'obeïr a vostre commant, car je y suis trop plus grandement tenus que vous ne cuidiez, et bien le savrez prouchainement.
-- Sire", dist la dame, "quant il vous plaira".
Entre ces paroles,  Aigres se leva, et quant il fut vestu et chaucié, il s'en ala entre lui et Gallopin veoir la cité de Romme, et regarda l'estre et le maintien de la gent.
Et Ruesse demoura en grant pensee de ce que Aigres lui avoit dit; et lui dist son cuer selon ses mos que il estoit de son linage, maiz elle ne savoit aviser dont ce estoit, pour ce qu'il avoit dit qu'il estoit filz de roy.
Si que, quant Aigres fut revenus, la dame traist Gallopin a part et lui requist en fine amistié qu'il lui deïst de quelles gens son seigneur estoit et en quel païs il fu nez.
"Si m'aïst Dieu", dist Gallopin, "et par la foy que je doy a monseigneur et a vous, je ne sçay neant plus de ce que vous m'avez requis que vous mesmes savez.
Mais tant sçay je bien qu'il n'a si preu chevalier ne si vaillant ou monde".
Dont compta Gallopin a son hostesce une partie de ses prouesces, de ceulx qu'il avoit veües, et puis lui compta le grant desirier qu'il avoit eü de venir en la cité de Romme, mais l'occasion il ne savoit pas.
Moult ot la dame grant joye quant elle entendi que son hoste estoit de telle valleur et de telle bonté, si lui porta plus grant reverence qu'elle n'avoit fait.
Et moult avoit desir grant de savoir dont il estoit et de quelle gent, car son cuer ne se pouoit apaisier qu'il ne feust de son linage.
Ainsi  que je vous ay compté, sejourna Aigres un mois tout entier en la cité de Romme sanz estre congneü de nullui, et endementiers s'acointa d'aucunes gens et aprint l'estre de la cité.
Et vous dy qu'il se pena moult de savoir et d'enquerir par quoy il peüst congnoistre son linage, et qu'il sceüst de quelles gens il estoit estrait; mais il le faisoit si subtivement que nul ne s'en pouoit appercevoir que ce fust pour lui.
Si enquist tant et demanda qu'il sçot partie de son linage; et sçot vraiment qu'il estoit nepveu de la dame qui hebergié l'avoit, mais oncques il ne pot oïr nouvelles de Berinus son pere ne de sa mere.
Si escheÿ que a un jour de grant sollempnité l'emperiere tint court planiere en remembrance de son honnour, siques jusques en Constantinoble il ne demoura roy, prince, conte, baron ne homme nul de grant haultesce qui a ceste sollempnité ne venist; et tant en y ot que ce vous sembleroit une mensonge a nombrer.
Et a ceste court Aigres se embatit pour la vaillant gent veoir et congnoistre; et lors qu'il vint a son hostel, il se assist emprez son ante et la mist a raison en disant:  "Tres chiere dame debonnaire, je vous mercie de tant que je puis et  sçay de l'onnour que vous m'avez faitte et de ce que vous m'avez si debonnairement et si bien servy.
Pour quoy je ne me vueil plus celler envers vous, ains vous dy en verité que je suis filz de vostre frere Berinus qui par mer s'en ala, et vous estes mon ante; et sachiez que vostre frere a esté roy de Blandie et a tenu le royaume et le païs, jusques a celle heure qu'il en fut chaciez par envie et par traïson".
Lors que la dame entendi que Aigres estoit filz de son frere, si ot telle joie qu'elle ne pot parler, et lui getta par fine amour les bras au col et le baisa moult doulcement par plusieurs foiz.
Et quant elle l'ot une grant piece festïé et conjoÿ, si dist la dame:  "Beau tres doulx nepveu, je vous pry, si chier que vous aimez vostre corps et vostre honnour, que vous soiez soingneux de vostre affaire et de ceste besongne celler, et sachiez certainement que s'il estoit sceü, tout l'or du monde ne vous pourroit garantir de mort.
-- Par ma foy, belle ante", dist Aigres,  "je vous promet, quoy qu'il en aviengne, que jamaiz ne fineray jusques a tant que nous ravrons nostre heritage qui fu Famius vostre pere et mon tayon, dont les hoirs sont desheritez sans raison et a grant tort".
"Ha! sire", dist la dame, "ce ne ferez vous mie, car il y avroit trop fort a faire ainçoiz que vous le peüssiez recouvrer, et si vous mettriez en trop grant peril.
Si vous vault mieulx souffrir  vostre dommage que estre mort ou mal bailli, mais se vous me voulez croire, je vous donray bon conseil.
Je vous dis, bel nepveu, que dehors les murs de Romme il y demeure un preudomme qui vit moult pauvrement, maiz il est merveilleusement sages et subtilz, mais on ne scet nullui qui se puist comparoir a son sens, non mie les sept sages de Romme ne scevent riens envers lui.
Et sachiez qu'il ne fut mie nez en ce païs et est apellé Geffroy le potier.
Ce povre homme est de moult bonne vie et aime Dieu de tout son cuer, ne il n'est nul si desconseillez, se il parle a lui, qu'il ne lui donne bon conseil, selon ce qu'il avra a faire ou a besoingner.
Et pour ce, bel nepveu, je vous requier que vous lui vueillez demander et requerir bon conseil, et je vous asseür que vous vous louerés de lui au departir.
-- Doncques, par amours, dame, or mandés ce preudomme qu'il viengne parler a vous, car je avray veü et sceü se il scet nul bon conseil donner, et ainçoiz que je lui touche de ceste besongne, je l'esprouveray en autres choses.
-- Par ma foy", dist la dame, "je le manderay".
Dont fu Gieffroy mandé et il y vint moult voulentiers tout en autel habit comme il seoit a fere ses pos.
Et lors que la dame aperçut le preudomme venir, elle ala a l'encontre de lui et le prist par la main et le mena a son nepveu.
Et quant  Aigres vist le potier qui avoit deux peaulx nouees entour son col, et les mains et les jambes toutes enterrees, si le prisa moult petit et lui fut adviz que tes homz ne pouoit estre sage par raison, pour donner nul bon conseil.
Et nonpourquant Aigres le bienveingna et parla a lui moult courtoisement et dist:  "Sires, vous soiez li tres bien venus.
On m'a donné a entendre que vous estes moult sages homs, et pour ce je sui venus de moult loing païs pour avoir conseil d'une besoingne.Manque le quillemet fermant.
Et Gieffroy lui respondi que moult voulentiers il l'en aideroit a adrecier s'il savoit ne pouoit.
Adonc parla a lui Aigre de plusieurs choses, avant que de riens se voulsist descouvrir, et Geffroy lui respondoit moult aviseement.
Donc lui parla Aigres d'un Gieffroy que son pere lui avoit maintes foiz parlé, et lui avoit dit que c'estoit le plus sage homme que il avoit oncques veü, et souvent il avoit oÿ dire a son pere que cestui Gieffroy l'avoit gecté de moult de perilz et qu'il s'en estoit venu vers la cité de Romme.
Et pour ce, quant il se fut un pou avisez, le cuer lui dist que c'estoit cellui Gieffroy de quoy son pere lui avoit tant de foiz parlé; de quoy il advint que Aigres dist pour esprouver se il avoit oÿ nulles nouvelles de son pere:  " Sire Gieffroy, je vous compteray une merveilleuse  aventure qui m'advint l'autre an.
Il escheÿ que nous estions nous cinq en mer dedens une nef, si y estoit mon pere, ma mere, une mienne suer et moy et un marinier tant seulement, tant que nous feusmes sur le point de perir par un tourment qui nous prinst en mer, moult merveilleux, et venismes a une roche dont ne peüsmes departir nullement fors que par une maniere qu'il me convint demourer sur la roche par un sort que nous feïsmes, et les autres s'en partirent.
Or ay je tant fait, Dieu mercy, que je suis eschapez d'icelle roche, et suis venus en ce païs pour savoir se je pourroie oïr nouvelles de mon pere ne de ma mere ".
Quant Gieffroy entendi la nouvelle, si ot grant joie, car il avoit bien autreffoiz oÿ compter a Berinus, si lui dist moult lieement:   " Aigres, beaulx doulx amis, faictes liee chiere, car sachiez que je congnoiz bien vostre pere Berinus et Cleopatras vostre mere et Rommaine vostre suer, et vous dy que je les vy hier tous sains et tous haitiez, mais moult sont en grant angoisse pour vous, car ilz cuident que vous soiez demouré a l'aÿmant.
Si ne cessent ne jour ne nuit de plorer pour vous ".
" Ha! sire ", dist Aigres, " pour Dieu mercy, est ce verité que j'ay encore pere, mere et suer en vie?   -- Si m'aïst Dieu ", dist Gieffroy, " verité est ce vraiement.
-- Pour Dieu ", chier sire, " je  vous prie que vous vueillez mettre paine et conseil a ce que je puisse parler a eulx, car c'est la chose ou monde que je plus desir.
-- Doulx amiz, or vous vueillez apaisier, car ja assez tost nous y irons.
-- Sire ", dist Aigres, " ains vendront cy, se vostre voulenté y est.
-- Par ma foy, ilz n'y vendront pas, tant comme aores, de ma voulenté, car grant peril y aroit s'ilz estoient congneü, et a vous mesmes en pourroit il bien mesavenir.
Et se vous voulez ouvrer par mon conseil, chose que vous faciez ne vous tournera fors a bien; et bien sachiez qu'il vous convendra bien saigement maintenir, car Raine vostre marrastre, qui vostre tayon enherba et qui a fait vostre linage mourir, a prins mary par le consentement de l'empereur, et lui a donné l'empereur tout le tenement que voz ancesseurs devoient tenir et avoir, si que jamais, tant que cest empereur vive, homme de vostre linage ne pourra sauvement demourer en ce païs, car l'emperiere leur a ainsi promiz et juré; et par ce je suis certain que, se l'emperiere vous savoit en Romme, vous seriez tantost occiz, non tout le monde ne vous garantiroit, car tous les barons de l'empire l'ont ainsi juré et affermé.
Et pour ce, doulx amis, je vous loue et conseille en bonne foy que entre moy et vous en alons tout priveement plus que nous pourrons en l'ostel de vostre pere ".
" Sire Gieffroy ", dist Aigres, " je feray tout ce que vous me conseillerés, car j'ay tant oÿ  dire de bien de vous et entendu que je le doy bien faire.
Mais s'il vous plaisoit et il vous sembloit que bon feust, je vouldroie bien que mon ante venist avecques vous, car elle desire moult a veoir et a congnoistre son frere.
-- Comment ", dist Gieffroy, " le scet elle donc "?  Dist Aigres:  " Oïl, sire, car tout lui ay compté mon estre de chief en chief ".
Dont apella Gieffroy la bourgoise et elle y vint:  " Dame ", dist il,  " ce poise moi que vostre nepveu s'est fait congnoistre a vous; maiz puis qu'il est ainsi, dame, je vous pry que vous soiez soingneuse du celler, car vous savez le meschief qui en puet avenir.
-- Sire ", dist la dame, " or n'en soiez en nulle doubtance, car j'en seray bien songneuse de le bien celer.
-- Doncques, dame, venez avecques moy congnoistre vostre frere que vous ne congnoissez point.
-- Sire ", dist la dame, " .Vc.
mercis, car je ne desire riens tant ".
Adonc s'en yssirent de l'ostel sanz plus de compaignie, et s'en alerent le plus secrettement qu'ilz porent a la maison de Berinus; et tantost qu'ilz furent entré en l'uys, Aigres vist son pere et sa mere, si les ravisa tantost et les courut baisier et acoler.
Et sachiez que je ne vous saroie dire ne raconter la grant feste qui la fut demenee de chascune partie; car Berinus estoit moult liez et joyeux pour son filz  et pour sa suer qu'il avoit retrouvez, et Rommaine la damoiselle faisoit joye pour son frere et pour son ante, quanques elle pouoit.
Et quant ilz orent longuement festïé et conjoÿ l'un l'autre, Gieffroy prinst congié et s'en ala a son hostel, mais ainçoiz il leur admonnesta que ilz feussent soingneux d'eulx garder, afin qu'ilz ne feussent aperceüz.
Et Roesse qui estoit suer de Berinus, s'en ala en son hostel, et Aigres demoura avecques son pere et sa mere a grant joye et parlerent ensemble de leurs besoingnes, et compta Aigres a son pere comment et par quelle maniere il estoit eschapez de l'aÿmant, et lui compta de Morel, son bon destrier, et des bonnes armeüres que il avoit trouvees, et comme il luita a un homme mort et comment fantosmes le tormentoit.
Aprés il lui compta de la nef qui lui fist secours, et comment il vint au roy de Loquiferne, et le message qu'il fist au roy Absalon, et les aventures qui lui vindrent ou chemin, et aussi lui compta les laschetez de Achars son compaignon, et comment il le laissa ou puis, et comment il en eschapa.
Oncques Aigres ne laissa a compter a son pere chose qui lui feust advenue puis que son pere l'ot laissié, et quant il ot raconté toutes ses aventures, Berinus ot si grant joie des prouesces que son filz avoit achevees que nulz  homs ne le vous saroit deviser.
Tant demoura Aigres avecques son pere que les bourgois sceurent de vray que Aigres estoit filz de Berinus qu'ilz appelloient Benus, maiz ilz ne savoient mie de quel linage il pouoit estre.
Or escoutez comment Aigres esploita puis ce dy.
Vous avez bien oÿ dire comment l'empereur tint sa court et comment les haulx barons de Rommenie et d'ailleurs estoient assemblez pour l'empereur honnorer, et dura la feste plus de .XV.
jours, et chascun jour les sept sages venoient a la court devant l'empereur, et aidoient a la feste maintenir en honneur.
Et vous dy que toutes manieres d'esbatemens furent faiz en celle feste; les uns bouhourdoient, les autres luitoient, aucuns gettoient la pierre, dames et damoiselles dançoient, chantoient et menoient joie et baudour, et plusieurs autres reviaulx on y faisoit.
Or vous dy que, puis que Aigres ot parlé a son pere et a sa mere, il aloit chascun jour a la court pour lui deduire et oublïer, et pour congnoistre  les bonnes gens.
Or regarda toute la contenance et la maniere des sept sages qui aprés mengier se deportoient a compter beaux comptes et belles aventures des ancïens, et tout ce regardoit et escoutoit Aigres moult voulentiers.
A la court avoit un jeune chevalier qui s'estoit trait a la luite et en avoit .VII.
abatuz.
Ce chevalier estoit filz Raine, la marrastre Berinus, et son pere avoit nom Oursaires; il estoit fier et orgueilleux pour la grant gent dont il estoit.
Et quant Aigres entendi qui il estoit, si le cueilly en grant haÿne; et le glout qui estoit de mauvaise extracion, quant il ot abatu les .VII.
compaignons, si leva les bras en hault et dist:  " Or y parra qui osera a moy luitier, se il en y a nul, si viengne avant.Manque le quillemet fermant.
Maiz oncques puis n'y ot chevalier ne baron qui s'osast prendre a lui ne dire mot pour luite faire.
Et Aigres qui estoit assiz sur un banc, se leva par maltalent et fut moult courrouciez du bobant que ce chevalier demenoit, qui avoit nom Corroux.
Si se commença Aigres a soutiller et a penser en quelle maniere il lui pourroit son orgueil abatre et la louenge qu'il avoit pour la luite.
Aigres se mist au devant de lui pour ce qu'il donnast occasion au chevalier qu'il le vousist aatir de luitier; et il n'estoit riens que Aigres desirast tant, car il estoit grant, fort, membru et bien taillié de  tous membres, et si estoit moult noblement vestus, si que, pour la grant apperence de lui, il estoit moult regardé des barons et disoient que bien sembloit homme estre venu de bon lieu.
Et quant Corroux vist Aigres escalengier devant lui, si lui dist moult baudement:  "Vassal, se vous avez cuer, si venez luitier a moy".
Et a ce mot, il le print par le pan de sa robe et le tira a lui; donc lui dist Aigres en soubzriant:  "Sire, ostez voz mains de mes draps et me laissiez ester, car je ne vueil pas luitier a vous".
Et nonpourquant, quoy qu'il deïst, il ne cuidoit ja venir a temps a la luite, maiz il y mettoit un pou de reffuz, afin que le glout le tenist plus court de luitier.
Et Courroux qui estoit fier et orgueilleux, et qui avoit grant envie de ce qu'il avoit Aigres oÿ louer, quant il vist que Aigres mist debat au luitier, si en fu plus entalenté que devant et lui dist:  "Comment, vassal, me fauldrez vous donc ainsi que pas ne luiterez a moy? Par ma foy, je pensoie bien que vous aviez le cuer failly pour ceulx, sanz plus, que vous avez veü que j'ay abatuz; et bien voy que les fievres quartaines vous en sont prinses de paour.
-- Par ma foy", dist Aigres, "je n'ay fievres ne autre maladie, Dieu mercy, et se vous estes fort et viguereux, pour ce ne me devez vous pas despire ne villener, se vous estes preux ne courtoiz.
Et sachiez, sire, que je n'ay que faire de vostre luite, car je suis certains que vous estes  de grant linage et que l'empereur vous aime moult, et je suis filz d'un pouvre bourgois, si n'appartient mie a moy que je luite a vous, car je suis filz de trop basse gent.
Si doubte que se je entreprens la luite et il vous en mesavenist, que je n'en eüsse a souffrir.
Si vous requier que vous querez un plus souffisant compaignon que je ne suis".
Donc respondi le glout a Aigres moult fellonnessement que, puis qu'il n'estoit mie filz de chevalier ne de gentilhomme, qu'il ne se deüst mie si avant embattre en court de roy:  "Et nonpourquant il vous convendra luitier a moy, ou je vous feray honte".
Quant Aigres oÿ que le glout le laidengoit ainsi, si dist que il luiteroit puis qu'il ne s'en vouloit deporter.
Lors se prindrent sans plus mot dire aux bras, et Aigres qui estoit moult courroucié du despit que cellui lui avoit dit, et qui grant haïne avoit a lui d'autre chose, estraint de si grant vertu le glouton qu'il lui rompit deux des costes senestres et puis le souleva et le geta de si grant vertu contre terre,  que au cheoir il lui brisa deux autres costes ou ventre et fut tel atourné que le sanc lui sailly parmi les narines, et n'ot pouoir de soy remüer, ains se pasma de la grant angoisse qu'il ot plus de une foiz, et seingnoit a grant eslaiz, si que les plusieurs cuidierent qu'il eüst le cuer crevé.
Et quant Oursaires vist son filz en si grant peril, si fut moult courrouciez, et escria Aigres par moult grant felonnie et dist:  "Cuvert, ja y mourrez que nul ne vous en puet garantir, car vous avez luitié mauvaisement comme traïstre; et quant Aigres le vist a lui venir menaçant et disant despit, si ne doubta gaires ne prisa lui seul, mais il en vint grant planté du linage qui tous le menaçoient de tüer".
Or fu Aigres en grant peril, ce puet on savoir, car il n'avoit mie a celle heure Pleuresanc son espee, ains l'avoit laissee a l'ostel, dont durement se repentoit; et quant il vist que il le venoient assaillir, si s'escria:  "Ha! pour Dieu, sires emperiere, commandés vostre gent a tenir en paix, et me faictes droit, s'il vous plaist, car je suis tout prest de moy purger par devant vous que je n'ay riens fait fors que sur mon  droit, et je m'en mettray bien sur vous et sur les barons de vostre court.
Si vous pry, pour Dieu et pour droiture, que vous me deffendiez envers ceste gent.Manque le quillemet fermant.
Et l'empereur qui doubtoit a courcier le linage Oursaire, si lui respondi:  " Vassal, or vous deffendez, se vous pouez, car je n'y voy autre conseil ".
Dont se commença Aigres a courroucier, quant il perçut la mauvaistié de l'empereur et mist paine quanques il pot pour sa vie garantir.
Et Oursaires qui estoit alumez de grant maltalent, si s'en vint premierement a Aigres et le saisi de grant aïr, si que il le cuida geter contreval; maiz Aigres prinst le cuvert de tel vertu et le bouta en sus de lui tellement qu'il le getta contre terre tout estendu, puis print un hestal en sa main et se deffendi moult viguereusement contre ceulx qui le cuidoient mehaigner, et fery sur eulx a grant exploit, si que pluseurs en abati mors.
Et quant le hestal lui failly, si en print un autre et fery ça et la, si que a paine l'osoit nul approuchier, car ilz cuidoient que il feust marvoié et que deables feussent entrez en son corps, et disoient que nul homme naturel ne pourroit ce faire ne  souffrir.
Et nonpourquant ilz getoient a lui et avoient grant vergongne de ce que un seul homme les tenoit si cours.
En la fin, malgré qu'ilz en eüssent tous, Aigres se departi ne oncques pour eulx ne le laissa.
Et l'empereur qui ce aperçut, vist que Aigres s'en aloit sauvement, si en fu moult courroucié, pour le despit que Orsaires avoit eü; et nonpourquant il n'en volt monstrer nul semblant pour les barons qui y estoient, car il avoient bien veü l'oultrage que on lui avoit fait, si lui en savoient moult bon gré et moult le gracioient de ce qu'il s'estoit si bien defendu contre le parage Oursaire; et pour ce l'empereur n'en volt faire nulle mention, car il mesme savoit bien qu'il avoit esté assailliz sanz raison, mais il ne le volt mie debatre, pour ce que ilz estoient grandement de son affinité, si ne les vouloit mie courroucier.
Dont vint Oursaire a son filz qui moult durement estoit bleciez, et le fist porter sur un lit et le fist appareiller ainsi que besoing lui fu, si fu moult honteux du meschief qu'il lui estoit avenu.
Puis s'en vint  Oursaires a l'empereur et lui cria mercy et dist:  " Je vous pry et requier que vous me faciez droit et amender l'oultrage et le grant despit que on a fait de mon filz voyant tous; car il est tellement ordené, que je ne cuide jamaiz veoir son respas et avecques ce le traïtre qui ce a fait, m'a laidengé villainement et occiz et navrez de mon linage, ainsi que vous pouez veoir.
Si vous pry, sire, que vous m'en faciez faire raison et droit, ou autrement je sui honniz et deshonnorez, ne vous n'y avrez pas trop grant honnour ".
A ce mot l'un des .VII.
sages se leva en piez et avoit nom Anthonius.
Cellui Anthonius estoit tel que, pour nul homme du monde, il ne jugast autre chose que droit, ne il ne souffrist, que il peüst, que nul homme feust condempné a mort, s'il n'y avoit trop grant coulpe.
Cestui sage s'en vint devant l'empereur et dist:  " Sire, entendez a moy, s'il vous plaist.
Je vous dy tout premier que, s'il y a ceans nul homme quel qui soit qui ma parolle vueille faulser, je suis tous prest de prouver que tout ce que je diray sera chose veritable.
Sire, ainsi est que Oursaire vous demande droit et vous a requiz que vous lui vueillez droit faire, maiz je vueil que vous sachiez pour voir, comment qu'il en aviengne de son filz, soit  de mort ou de vie, que le tort en est sien, et que il mesmes l'a fait par son orgueil et par son oultrage.
Et en aprez de ces autres que cest bacheller a occiz, je dis en verité qu'il n'a de rien mesprins ne forfait, car il le fist pour sauver sa vie.
Et avecques ce, sire, vous mesmes lui commandastes a faire, quant vous distes qu'il se deffendist au mieulx qu'il peüst.
Pour quoy je dy que vous y avez grant coulpe et follement esploitastes, quant vous ne leur feïstes deffense a la meslee laissier ".
Lors fut l'emperiere mut et esbahy, car il entendi que Anthonius disoit verité et raison, et tous les barons s'i assentirent et dirent tous par jugement que le bacheler devoit estre tout nettement quittez et delivrez du fait dont Orsaires l'encusoit.
Et de ce fu l'emperiere moult courrouciez, mais il ne pot aler a l'encontre.
Et Oursaires se departi de court, dolent et esbahis, et fut en grant destrece pour la blesceüre de son filz; et les autres barons commencerent a conseillier et a parler de la prouesce d'Aigres, et disoient que oncques mais ilz n'avoient oÿ parler de si viguereux homme ne de si preux.
Et quant Aigres sçot qu'il estoit quittes du fait, si en ot moult grant joie et compta a son pere et a sa mere l'aventure qui lui estoit avenue devant l'empereur, et comment il s'en estoit eschapez et  delivrez.
Et quant ilz le sceurent de certain, si en rendirent graces a Dieu.
En ce point que celle aventure advint, il y avoit un tournoy crïé hors de la cité de Romme, au lendemain que la journee avoit esté que Aigres avoit luitié a Courroux, ne oncques pour le meschief qui estoit advenu, le tournoy ne fut respité ne detrïé, ains fut au jour qu'il devoit estre.
Si advint que celle journee Aigres se leva par matin et commanda a Gallopin que Moreau son cheval feust tout prest, et puis aprez il s'arma de toutes armes, et ainsi qu'il s'adouboit, sa mere vint devant lui, si fu toute marrie et lui dist:  " Pour Dieu, beaux filz, souffrez vous, il me semble que vous vous appareilliez pour aler au tournoiement, maiz sachiez que vous ferez trop grant folie, car Courroux que vous avez blecié a moult grant planté de parens et d'amiz qui vous heent tous de mortel haÿne et seront a ce tournoy.
Et Oursaire mesmes y sera, qui a voulenté tres grant de mal faire a vous et dommage.
Pour quoy, se vous y alez, je me doubte que vous n'y aiez a souffrir.
Si vous prie, pour Dieu, beaux filz, que vous demourez, car sachiez que chascun avra grant envie sur vous; et pour ce que ilz cuident que vous soiez un chevalier de petite valeur et  filz de bourgoiz, si vous en priseront moins.
Pour Dieu, si soiez coiz ".
" Ma doulce mere ", ce dist Aigres, " Dieu fera de moy sa voulenté, mais je vous creant que, pour doubte de mourir, il ne me sera reprouvé que je ne soie au tournoy.Manque le quillemet fermant.
Adonc monta sur Morel qui estoit tous frez et fier pour le sejour qu'il avoit eü, et prinst Pleuresanc son espee, et lance et escu, et puis commanda Galopin a monter, et s'en alerent grant aleüre vers le tournoy.
Et quant ilz furent venus, Oursaires l'aperçut et dist a ses gens:  "Veez la le glouton qui tant de villenie m'a fait".
Et l'emperiere mesmes l'avisa, si leur dist:  "Seigneurs, or vengiez vostre honte, car vous en estes bien aisiez, ne ja mal gré ne vous en savray; et s'ainsi est qu'il se puist deffendre de vous tous, sachiez que ja mal ne recevra de par moy".
Oursaires et tous ceulx de sa partie furent moult joyeux quant ilz orent congié de l'empereur, si escrïerent  "Or ça a lui".
Dont vindrent devers lui moult fierement en disant:  "Fil a putain,  glout, or vous convient mourir".
Et quant Aigres les vist venir, si reclama Dieu et brocha son cheval des esperons, si qu'il passa toute la presce et s'en vint au roy, si lui requist pour Dieu qu'il lui feïst avoir paix.
Et le roy respondi moult despitement:  "Vassal, ne vous puis apaisier, maiz faictes du mieulx que vous pourrez".
Et quant il vit qu'il n'avroit autre confort, si fut moult courrouciez, car il vist venir vers lui la grant baronnie qui le menaçoient de mort; dont hurta le cheval des esperons et s'en vint vers eulx lance baissee, si en attaingnit un si a plain que l'escu lui perça et les armes, et lui mist l'espiet parmi le corps, par telle maniere qu'il l'abati tout mort a terre.
Dont vindrent les autres tous entour lui, qui du coup furent moult dolens, et l'assaillirent de toutes pars.
Mais Aigres se deffendoit comme bon chevalier et feroit a destre et a senestre de Pleuresanc, tellement que tous ceulx qu'il attaingnoit il mettoit tout par terre, et en abati mors plusieurs, dont les autres avoient grant paour, et ressoingnoient le  taillant de Pleuresanc son espee.
Et nonpourquant fut Aigres moult opressez et debatus; et bien croy qu'il y fust demourez, se ne feust son bon cheval et les fines armeüres qu'il avoit, et Gallopin aussi, qui estoit hardi et apert, car il lui aida moult a bien cellui jour, car tousjours estoit au plus prez de lui.
Longuement dura la bataille, qui moult fut fiere et orrible, et croy que oncques mais nuls homs ne souffry autant de meschief en une journee, comme Aigres fist en icellui jour.
Et vous dy que, pour ceste merlee, le tournoiement fut perdu, car chascun estoit ententiz de regarder le maintien et la prouesce du gentil chevalier.
Et moult estoient doulens de ce que ilz lui veoient tant souffrir, et moult voulentiers lui eüssent secouru, se ilz eüssent osé pour l'empereur.
En la fin Aigres s'adresça vers Oursaires et cil vers lui, et s'entredonnerent grans coups; maiz Aigres, qui estoit de grant pouoir, emploia toute sa force a le ferir, et descendi Pleuresanc de si grant roideur sur le glouton, que coiffe ne haubert riens ne lui vallu, mais lui coupa depuis les cheveulx en hault, chief, visage, col, poitrine, poumon et la cuyralle, et avala le coup sur le destrier si merveilleusement que tout tresbucha en un mont.
Quant les autres virent le grant coup que Aigres donna au glouton, si furent tous desconfiz et dirent l'un a l'autre:  "Tous sommes mors, se plus attendons les coups de cest adversier, car ce n'est mie un homme mortel, ains est un deable.
Manque le quillemet fermant.
Adont tournerent leurs destriers et s'en foÿrent chascun qui mieulx mieulx a sauveté.
Et Aigres demoura en sa place, Dieu merciant de ce que si bien lui estoit advenu.
Et la nouvelle si estoit ja venue en la cité d'Oursaire et de sa gent, qui avoient Aigres assailly, et quant son pere et sa mere l'entendirent, si demenerent grant duel et s'encouru Berinus tantost armer, car encores avoit il ses armeüres et le destrier que le roy Ysopes lui avoit donné a Blandie.
Et quant il fut armé, il monta sur son cheval viguereusement et chevaucha moult fort celle part ou son filz estoit, et jura que se Aigres son filz estoit mort, que chierement le vengera, ou il mourra.
Ainsi qu'il s'en aloit devisant a grant exploit, il encontra les traïtres touz navrez et desconfis, et s'en venoient vers Romme pour eulx garantir.
Et lors que Berinus les recongnut, il leur escria et dist:  " Gloutons, ou prinstes le hardement que vous osastes mon filz assaillir? Se m'aïst Dieu, mal avez fait ".
Et a ce  mot ala ferir un des nepveux Oursaires, siques a la terre le geta mort estendu, car le grant courroux qu'il avoit lui donnoit force et hardement, si que, en pou d'eure, il occist les quatre et les fist tresbuchier villainement.
Et les autres, qui estoient moult traveilliez, se mirent a la voie, car plus n'oserent attendre, et Berinus les enchassa moult durement.
Or advint que Aigres, qui s'en revenoit vers la cité, trouva les traïstres occiz et les recongnut par leurs armes:  " Ha! Dieux ", dist il, " beaux roy, qui puet estre ores cellui qui m'a aidié en telle maniere a moy vengier de mes ennemiz "?   Dont regarda devant lui et aperçut son pere qui les autres chaçoit, et lors qu'il l'ot avisé, si s'en couru celle part et firent tant par l'aïde que l'un fist a l'autre, que d'eulx tous ne eschaperent que deux, et ceulx s'estoient miz a pié et se estoient muciez en une haie, et par ce furent de mort garantis.
Sur ce Berinus et son filz s'en revindrent a leur hostel moult traveilliez.
Or vous diray de l'empereur qui estoit en grant mesaise pour ceulx qui estoient occiz, et moult estoit doulent et courroucié de ce qu'il leur estoit ainsi advenu; mais tous les autres barons en avoient grant joie et pour ce l'empereur n'en osa nul semblant faire, mais toutevoies  il fist emporter les corps et les fist enterrer moult honnorablement.
Quant le roy fut revenu, tout le barnage s'assembla a la court, si tindrent grant parlement de la prouesce que Aigres avoit faite, maiz l'emperiere en estoit mat et esbahi.
Celle journee estoit le derrenier jour de la feste de l'empereur, si que tous les barons prinsdrent tous congié du retourner en leur païs.
Or vous diray un usage et un establissement qu'il avoit en la cité de Romme, que Romulus qui la cité fonda, y establi et ordonna, et le vous deviseray pour mieulx entendre ma matiere.
En ce point quant ce Romulus et Remus son frere orent fondé celle cité, ilz y deviserent et establirent tout ce qui peüst et deüst proufiter au peuple qui la cité maintendroient.
Et en la fin ilz ordonnerent et establirent par noblesce que ceulx qui la cité gouverneroit, feroit, de trois ans en trois ans, feste a jour nommé, ou toute la baronnie seroit assemblee.
Et fu devisé que, au departir de la feste, le roy devoit faire ouvrir son tresor et donner a chascun de ses barons, selon ce qu'il estoit de grant honnour.
Et encores en ce point dont je vous parle, on tenoit cel usage; et pour ce le roy avoit fait celle feste, ainsi que vous avez oÿ.
Et quant celle court departi, l'empereur, pour maintenir cellui usage, fist mander ses tresoriers  dont il y en avoit dix, et les vous nommeray.
Il y fu Tulles, Chaton, Marcais, Beroïs, Virgille, Denis, Myros, Rodus, Paulas et Prudens.
Ce derrenier nommé estoit le plus sage et le plus grant maistre, et portoit les souveraines clefz du tresor, et la plus grant seigneurie il en avoit.
Lors que les tresoriers furent venuz devant le roy, il leur commanda son tresor a ouvrir, et il le fistrent sanz delay.
Si advint que cellui Prudens, qui estoit souverain, entra en la tresore, si regarda amont et aval et perçut que on avoit osté et pris oultrageusement de l'avoir, si fut tout esperdus et ne sçot que faire.
Puis s'apensa comment il en pourroit ouvrer pour le mieulx, car il estoit en grant doubtance ou du dire ou du celler, et pour ce: car s'il le dit, il ne scet comment il puist le dommage apaisier, et se il le celle, il ne puet qu'il ne soit d'autrui aperceü, et doncques on avroit bonne occasion de mettre tout le malice sur lui.
En telle maniere estoit Prudens pensiz et angoisseux pour le grant larrecin que l'en avoit fait, car il doubtoit que on en meïst la coupe sur lui, si estoit en grant balance du dire et du laissier.
En la fin il s'assenti pour le mieulx qu'il le diroit a l'empereur, si vint a lui et lui dist tout priveement que une partie de son tresor estoit  emblé, et si ne savoit par ou ne comment.
Dont y vint l'empereur et regarda, si aperceut bien qu'il estoit moult amenuisez et avalez, lors fu si courcié, avecques l'ire qu'il avoit de ses hommes qui estoient occiz, que par un pou qu'il n'erraga, et lui tressua tout le corps de maltalent, et prinst a menacier et a jurer moult despiteusement.
Atant se departi le roy d'illec et s'en vint au palaiz, si courroucié que tous les membres lui trembloient de ire, puis fist venir devant lui les .VII.
sages et les dix tresoriers, et si y furent tous les princes et les barons assemblez.
Adonc commença l'empereur sa raison, comme homme qui sembloit estre dervé, et dist:  " Seigneurs, je vous faiz a tous asavoir que on m'a mon tresor emblé et osté.
Si vueil que vous me disiez tost et delivrement que je doy faire de ceulx qui l'ont eü en garde, car je vous dy qu'ilz ne peuent ne scevent trouver ne monstrer pertuis, trou, fenestre ne crevasse par ou on en puist avoir osté riens, ne ilz ne peuent dire que nulle force on leur ait faicte, et je donne bien a entendre qu'ilz sont coulpables du meffait.
Si vous conjure tous ensemble et chascun par soy que vous me vueillez enseingner droit jugement, et vous commande que vous ne teniez mie ceste chose a moquerie, ains gardez droit et raison ".
Adonc  n'y ot duc, conte, prince ne baron qui se voulsist traire avant ne dire mot, car chascun s'en entendoit sur les .VII.
sages; et les tresoriers furent en doubte et en cremeur, car ilz ne savoient ne pouoient trouver voie par quoy ilz se peüssent excuser souffisamment.
Un des .VII.
sages qui avoit nom Sother emprist adonc premier la parole et dist:  " Roy, tu nous as requiz que on te die verité de ce que tu as demandé.
Or saches que je t'en diray mon aviz, puis que ainsi est.
Je dy pour voir que, quant tu as ton tresor perdu, et ceulx qui l'ont eü en garde, se ilz ne peuent le larron monstrer, ne enseigner le lieu par ou le larrecin puet estre fait, qu'ilz sont coulpables du fait villainement.
Et ce vueil je par raison porter en avant, et s'il en y a aucun qui m'ensuÿe, si le die ".
Et chascun s'assenti a ce que Sother avoit dit, et les tresoriers, quant ilz entendirent le jugement qui estoit fait sur eulx, si n'y ot cellui qui n'eüst honte et paour.
Aprés ces paroles, on rala veoir au tresor et quist on aval et amont pour savoir se on pourroit trouver fante ne pertuis par ou le dommage avoit esté fait; mais nul n'y pot riens trouver ne percevoir, dont furent les tresoriers moult esbahis, et demenerent moult grant duel.
Et nonpourquant, se ilz cuidassent reschaper pour  restorer le dommage, assez petit y eüssent acompté, mais ilz redoubtoient le diffame, la honte et le peril de mort ou ilz estoient.
Et quant Prudens qui estoit la plus sage, ot quiz et gardé partout, et il ne pot trouver nulle entree, si commença a penser et a soubtiller comment celle perte pouoit estre avenue, maiz il ne pot concevoir nul engin par quoy on peüst entrer sanz sa clef; dont dist a ses compaignons:  " Seigneurs, par la foy que je vous doy, se nous n'avons autre conseil, nous sommes mal baillis, et nonpourquant j'ay pensé une voye par quoy, si comme je espoir, nous nous osterons de ce blasme et ferons nostre paix a l'empereur ".
Et ilz lui respondirent:  " Sire, Dieu vous en puist oïr, et sachiez que seulement de vostre parole nous sommes tous resjoïz, si vous prions que ceste besoingne vous vueillez haster ".
Lors fist Prudens aporter dedens celle tour grant planté de genestes, puis commanda a bouter le feu par dedens, et fist les huis de la tour bien fermer, si pourgarderent environ la tour, se par jointure de carrel il pourroient veoir passer point de fumee.
Tant alerent gaitant puis hault, puis bas, que Prudens aperçut fumee yssir entour ung carrel.
Il ala tantost celle part et mist la main au carrel, si le trouva hochant, puis s'en vint en la tour et estaingnit le  feu, sanz faire nul semblant qu'il eüst nulle chose aperçeü ne trouvé.
Quant il ot ce fait, il manda le roy et lui monstra le carrel tout priveement, sanz faire mencion a nullui, et l'empereur osta le carrel et remist, et sçot veritablement que par la on avoit emblé son tresor.
Si en ot grant merveille et moult fut esbahis comment on pouoit en telle maniere ce carrel avoir fait et compassé, puis dist que point ne plaindroit son dommage, mais qu'il peüst tenir cellui qui son larrecin avoit fait.
" Sire ", dist Prudens, " je vous asseür que, se jamaiz il y revient, je le prendray en telle maniere qu'il n'en pourra eschapper; mais sagement convendra exploitter, car vous pouez bien savoir sanz doubte que le larron est soubtilz et malicieux et grant cure prent de lui garder, si que, s'il advenoit par aucune adventure qu'il sceüst que ce quarrel feust aperceü, jamaiz celle part ne retourneroit pour vous faire dommage; si que, pour le larron decevoir, par quoy il ne se puist apercevoir de riens, je loz que ceste chose soit cellee et que tousjours vous nous menassiez a pendre ou a mourir de male mort.
Et ferez entendant que vous nous tenez estroitement en prison pour vostre tresor que nous devions garder, et vous l'avons emblé malicieusement.
Et, sire, se ainsi vous le faites, je suis certain, sire, que le larron ne se pourra tenir de y revenir, et je  avray ceans engins par quoy il sera prins et retenu ".
L'emperiere se consenti a cest conseil, et Prudens fist son appareil quant il sçot que bon fut, et si priveement que nul ne le sçot fors que lui et l'emperere.
Atant se partirent d'illec et firent le tresor fermer; si s'en vindrent en la salle, et l'emperiere fist semblant a tous ses barons qu'il feust durement courrouciez.
Lors commanda que tous les tresoriers feussent prins et estroittement gardez, et fist son serement que dedens brief terme ilz seroient tous pendus pour le larrecin qu'ilz avoient fait.
Sur ce les barons prinsdrent tous congié et s'en alerent en leur païs; et bien sachiez que, au departir, a chascun l'emperiere donna son don, ne pour la perte qu'il avoit eüe il ne volt mie l'establissement ancïen delaissier.
Quant la court fu despartie, la nouvelle fut aucques toute espandue par la cité de Romme que on avoit emblé du tresor de  l'empereur et que le roy ot juré que ses tresoriers seroient pendus.
Et quant Berinus entendi que son larrecin estoit aperceü et que toutes les coulpes en estoient sur ceulx qui avoient eü le tresor en garde, pour ce qu'ilz ne pouoient trouver par ou le tresor avoit esté hors miz, il regarda que puis qu'il estoit ainsi il y pouoit bien dont aler et venir, quant il en avoit mestier.
Helaz! comme Berinus s'avisoit petitement du meschief qui l'aprouchoit, car encore n'avoit mie Fortune fait son cours de le mettre en doulour et en paine, et si l'avoit elle moult tarïé par plusieurs foiz, puis qu'il sçot la gent entendre; car vous avez bien oÿ devant ou compte pour quoy et comment il se parti de Romme et ainsi qu'il vint a Blandie et les aventures qu'il y trouva, et comment il fu puissedi roy, et comment Logres l'en chassa, et comment il s'en vint a l'aÿmant, et par quelle occasion il en fut delivrez, et ainsi qu'il s'en revint en la cité ou il fut nez, aprés toutes ses aventures; et pour ytant dist Salmon:  " Homme va et vient et muert ou il doit ".
Et bien aparut a Berinus, car en maint païs divers et lointainz il avoit esté et moult y avoit eü de meschief, de mesaises et de diverses aventures, et en la fin il vint mourir au lieu dont il estoit premier parti, et mourut de diverse mort et honteuse,  ainsi que vous pourrez oïr.
Et ce ensuit bien le dit au vilain, qui dist que  " chascun naist a son aventure et a son eür ".
Helas! comme la naissance de Berinus fut maleüreuse et comment il fut nez en forte constellacion, car en toute sa vie il ne fut a paix ne asseür un seul jour, et encore n'estoit il mie delivre de sa maleürté, ains lui aprouchoit forment sa malle aventure et sa meschance, car Fortune s'efforçoit forment de le mettre au dessoubz.
Or advint que quant Berinus ot entendue la nouvelle du tresor qui estoit emblé, il s'en vint a son filz et lui dist:  " Beaux filz, je vous aime moult, car c'est bien raison.
Si vous vueil dire de ma priveté et de mon conseil.
Vous avez bien oÿ parler du tresor de l'empereur que on a osté, et que on s'en est aperceü, et que ceulx qui le gardoient en sont miz en prison et en aventure de mort.
Maiz sachiez, beaux filz, que ilz n'y ont coulpe, car je mesmes l'ay fait et l'ay prins et emporté, et vous diray en quelle maniere.
Il advint que ceulx que je amenay avecques moy de l'aÿmant ou je vous laissay en grant peril, me monstra et enseigna un carrel qui estoit en la tour de l'empereur si soubtivement assiz que on le puet oster et remettre, et si ne puet on apercevoir le lieu ou ce est, qui ne le scet; et par la on puet aler et venir en la tour et prendre du tresor tant comme on en veult avoir.
Et de ce je me suis cheviz et  gouverné depuis que je vins en ce païs, car j'en ay prins et eü tout a ma voulenté.
Si suis moult dolent de ce que le roy s'en est prins garde; et nonpourquant, de tant suis je eüreux que on n' a point aperceü le carrel par ou je y suis alez, car je n'eüsse eü de quoy vivre ne je n'ay maiz, se petit non, de l'avoir que je y ay conquesté, ne il n'avra riens de foison a ce que nous avons a faire.
Et pour ce, beaux doulx filz, je loz que nous y alons encores ennuit et en prendrons tant, avant que on se apperçoive du carrel, que nous en ayons assez a une grant piece; car je espoir que la desjointure pourra estre aperceüe par la soubtiveté des sept sages; et se on le treuve, jamaiz n'en pourrons plus avoir.
Beaux filz, ne mettons mie ceste besoingne en oubli, ains faisons tant que nous soions riches et aisés entreux tant qu'il en est poins ".
Quant Aigres entendi son pere, si lui fremy toute la char et se seingna a fines merveilles du grant larrecin que son pere avoit fait, puis lui dist:  " Beau pere, pour Dieu, je vous prye que vous retraiez vostre cuer de ceste mauvaise voulenté, car c'est trop vilaine chose que d'estre larron et trop honteuse; et moult suis courrouciez de tant que vous en avez fait, se amender le peüsse.
Et sachiez, sire, que Dieu qui est tout poissant nous pourra encores assez  donner de biens sanz embler, et je y ay bien fiance; et mieulx vault honneste povreté que mauvaise richesce; pour quoy ja, se Dieu plaist, je ne me mettray en si villaine oeuvre.
Pour Dieu, chier pere, vueillez laissier vostre folle pensee, car tousjours avrez vous assez, tant comme je vivray, et si est grant honnour de bien faire ".
Adonc respondi Berinus a son filz que en nulle des manieres du monde il ne lairoit qu'il n'y alast a celle foiz; et Aigres lui debatoit de tout son pouoir et se laissa cheoir a ses piez, en lui priant a jointes mains qu'il se voulsist deporter de ceste chose, car le cuer lui disoit qu'il avroit a souffrir, s'il y aloit; mais pour chose qu'il sceüst dire a son pere, il ne lui pot oster sa mauvaise voulenté dont il estoit moult dolent, et se departi de lui par maltalent.
Et quant Berinus vist qu'il n'avroit nul confort d'Aigres son filz, si dist que ainçoiz il yroit tout seul, que il ne feïst ce qu'il avoit enpensé.
Si attendi qu'il feust point de y aler et se appareilla et se mist a voie.
Helas! comme dure destinee lui faisoit aler et villainement sa mort aprouchier, et que Fortune se penoit de sa mescheance achever pour son meschef et maleürté!  Ainsi que vous pouez oïr, s'en ala Berinus en la tour, et quant Aigres sçot que son pere s'en aloit tout seul, si lui semont nature de  le compaigner pour le oster du peril, s'il y escheoit.
Si alerent tant qu'ilz vindrent a la tour, et lors qu'ilz y furent venus, Berinus osta le carrel de son lieu et puis entra ens vistement, ainsi qu'il avoit acoustumé; mais le meschief y fut trop grant, car Prudens le tresorier avoit miz au dessoubz une cuve plaine de pois et de gluz confite, si soubtivement que nul qui y entrast n'en pouoit yssir en vie, pour nul engin que on peüst faire.
Et Berinus s'en ala en celle cuve despourveuement ne oncques ne s'en aperçut jusques a ce qu'il fut bouté dedens jusques aux espaulles.
Helas! ce fut trop tart qu'il se apperçut de sa male aventure, car quant il senti qu'il fut prins et qu'il ne se pouoit mouvoir ne aidier en nulle maniere, si fut a moult grant meschief du cuer, et se commença a blasmer et dementer de sa dure destinee:  " Las! or me convient il cy mourir a doulour et a honte villainement par ma convoitise oultrageuse.
HÉ! beaux filz, pour quoy ne vous creüz je? car vous serez par moy honniz et deshonnorez, ne jamaiz vous ne voz hoirs n'avrez honnour.
Ha! mort, delivre moy de cest ennuy, ainçoiz que je aie la vergoingne que je atens au demain au matin ".
Lors commença son viaire a grater et a despecier et a soy villainement deffigurer pour ce qu'il ne vouloit pas qu'il feust recongneü.
Puis gettoit uns plains et uns souspirs si grans qu'il lui estoit aviz que le cuer lui deüst partir du ventre, et faisoit une si piteuse lamentacion que nulle personne ne l'eüst oÿ a qui le cuer ne fust moult atendrïez.
Ainsi que Berinus estoit en telle angoisse et en tel meschief, Aigres son filz l'attendoit au dehors de la tour, qui riens ne savoit de sa mescance ne de son ennuy, mais il avoit grant merveille de sa demouree, siques, quant il ot longuement attendu, et il vist que point ne revenoit, si fust tous esbahiz et dist:  " Ha! Dieu, Jhesucrist, m'est il donc tant mesavenu que j'ay perdu mon pere? Par ma foy, je croy, puis qu'il demeure tant, qu'il soit retenus et qu'il ait la dedens aucuns sergens que on y ait mis pour le tresor guetier.
Helas! se il y est prins, il n'y a nul recouvrier.
Et nonpourquant, quoy qu'il en aviengne, je saray comment il en va et en quel point il est ".
Dont s'avança Aigres et se mussa dedens le pertuis et cuida saillir oultre quant Berinus lui escria:  " Ha! beau filz, demourez quoiz, tant que je vous aie compté ma male aventure.
Sachiez, mon chier filz, que a tousjours vous m'avez perdu sanz recouvrer, car je suis entrez en tel lieu dont jamaiz ne puis yssir.
Si est a bon droit se je muir, car j'ay tant quis et pourchacié la mort que je l'ai trouvee  dure et felonnesse.
Beaux filz, or descendez aval, si voirrez ma maleürté et ma meschanceté, maiz, pour Dieu, gardez vous a l'avaler que vous n'entrez ou je suis, car jamaiz n'en pourriez yssir, si comme vous le pourrez savoir au veoir ".
Atant s'avala Aigres en la tour par l'enseignement de son pere qui lui fist eschever la cuve, et quant il aperçut le meschief et la doulour ou son pere estoit, et il sçot la verité que il ne l'en pouoit delivrer ne aidier, a pou que le cuer ne lui creva de destresce et d'angoisse, et dist:  " Laz! pour quoy suis je eschapé de tant de perilz, quant je voy mon pere si honteusement mourir "?  A ce mot ot si grant doulour au cuer que a pou qu'il ne se pasma.
Et quant Berinus vist la mesaise et la griefté que Aigres son filz avoit pour lui, si s'avisa et dist:  " Beaux doux filz, or laissiez vostre duel, car vous n'y pouez riens conquester, mais pensez de vous garantir et de moy mettre hors de ceste doulour, car se vous voulez croire mon conseil, tost m'arez geté de paine.
Pour Dieu, beaux filz, si vous hastez, car la nuit s'en va durement   --  Ha! Dieu, pere, pour Dieu mercy, dictes le moy et je le feray par Dieu.
-- Beaux filz, je le vous diray moult voulentiers; je vous pry tout avant que vous emportez de ce tresor a tel planté que jamaiz n'en aiez disete et le mettez en recoy bien en sauf; et quant vous revendrez, si me  delivrerez de ceste doulour ou je suis.
Or vous hastez avant qu'il soit jour ".
" Pere, ains vous osteray tout avant.
-- Par Dieu, beaux filz, jamaiz de cy je n'istray, si avrez fait ce que je vous prie ".
Et Aigres qui estoit en grant desir de son pere delivrer, emporta tant de ce tresor, qu'il vist bien que jamaiz n'en pouoit avoir deffaute ne souffraite; et nonpourquant ne le prinst il mie pour chose qu'il eüst convoitise de la richesse avoir, ains le fist pour le commandement son pere acomplir et pour ce qu'il cuidoit que il lui deüst enseigner sa delivrance.
Et quant Aigres fut revenus, Berinus le mist a raison:  " Beaux filz, vous veez bien et savez que je suis cy merveilleusement prins et atachiez, ne je n'en puis yssir pour paine ne pour aïde que vous y puissiez mettre.
Et pour ce, beaux filz, je vous prie et requier que vous la teste me coupez, et l'emportez avecques vous, car quant vous l'avrez emportee et ce venra le matin que on trouvera mon corps sanz teste, je ne seray pas avisé ne congneü, et se ce ne faites, je seray recongneüz, si serez morz et honniz, et moy mesmes on fera mourir a plus grant doulour.
Beaux filz, decollez moy vistement avant que le jour viengne et n'en aiez ja durté au cuer, car de plusieurs maulx fait bon eslire le mendre ".
Donc respondi Aigres moult tendrement plourant et dist:  " HÉ! beaux peres, que dittes vous? Ne vous souvient il mie de ce que vous me distes que vous m'enseigneriez par quoy vous seriez delivré de ceste doulour? et maintenant me commandés que je vous mette a mort.
Certes, se Dieu plaist, en qui je croy, je ne feray ja tel oultrage.
-- Taisés vous ", dist Berinus, " il le convient faire, car vous savez bien que je ne puis eschaper de mort; et se vous attendez jusques au matin, la mort sera honteuse et villaine a vous et a tous vos amiz, et bien sçay que vous et vostre mere en serez deshonnorez, car se vous orendroit me trenchiez la teste, je seray de grant paine delivrez, ne nul ne me recongnoistra, par quoy vous n'en avrez blasme ne diffame.
Et avec ce, beaux filz, je vous donray ma beneïçon et se vous ne le faittes, je vous maudiray, si en recevrez la mort.
-- Ha! pere, puis qu'ainsi est que vif ne vous puis ravoir, je vous pry par fine amour que vous me conseillez que je feray pour le mieulx.
-- Certes, beaux filz, je le vous ay dit ne je n'y voy nul autre conseil fors que vous me trenchiez la teste, pour vous et vostre linage oster de villain reprouche.
Et avec ce je vous chasty que, quant vous serez parti de moy, que vous vous gardez et maintenez sagement et ne faites nul semblant de chose qui vous soit avenue.
Et sachiez que quant mon corps sera trouvé  sanz teste, que il en sera grant parole par toute la cité de Romme.
Et suis certain que on en fera mainte merveille pour savoir et enquerir qui ce pourra estre; si vous pry, mon chier filz, que pour chose que vous veez ne oyez, ne faciez nul semblant ne nulle contenance, par quoy on puist de riens apercevoir de vostre affaire.
Et bien sçay que, se vous vous poez maintenir sanz estre apperceüz, jusques a tant que Gieffroy le potier soit revenus de Constantinoble ou il est alez, vous avrez bonnement son conseil et son aïde; si ne vous cellez de nulle chose envers lui, car je suis certain que se vous estiez occupez ou occoisonnez d'autre chose, si vous en aideroit il par son sens.
Si vous pry, mon chier filz, que vous soiez soingneux de vostre mere et de vostre suer garder a honnour ".
Moult avoit Aigres grant doulour pour ceste male aventure de son pere, si se dementoit en plourant et en souspirant, car moult ressongnoit a faire tel homicide; et d'autre part il veoit le meschief trop grant du laissier, si que, pour eschever le pire, il se consenti a la voulenté de son pere faire, mais avant lui requist qu'il lui perdonnast sa mort.
Et le pere lui respondi:  " Je le vous pardonne bonnement et debonnairement, et vous ottroie ma beneïcon ".
Et quant Aigres vist qu'il n'y failloit autre chose, si baisa son pere moult fondaument plorant.
Dont se fist Berinus confez a Dieu de ses pechiez, et atant Aigres sacha son  espee et coupa a son pere la teste en grant destresce de cuer, si que, pour la grant destresse qu'il ot, l'espee lui volla hors des mains et cheÿ a terre pasmé.
Et quant il fut revenuz de pasmoisons, il ot si grant duel que a pou qu'il ne se occioit; et toutevoies il prinst cuer en lui et prinst son espee, si l'essuya et la remist ou fourrel.
Et atant il s'en yssi de la tour atout le chief de son pere, grant duel faisant et demenant; mais un pou se reconfortoit en ce qu'il avoit oÿ dire que preudons et sages doit estre fort et viguereux en toutes ses adversitez.
Ainsi que Aigres se repairoit, la gaite cornoit ja le jour, si que assez petit s'en failly que Aigres n'avoit trop demouré.
Si commençoit le jour a esclarcir, si fust Aigres en grant doubtance que pechié ne le deceüst.
Et ainsi qu'il s'en venoit tout coyement en son hostel, il regarda devant lui et vist un chevalier qui venoit de son deduit, qui toute nuit avoit esté avecques une dame qu'il aimoit par amours.
Ce chevalier estoit nepveu de l'empereur, si que, si tost que Aigres le vist, il le ravisa et le congnut et il lui, et avoit chascun grant doubte d'estre apperceü:  " Helas "!  dist Aigres, " tout ce que j'ay fait pour moy garantir ne me vault riens, car par ce chevalier qui la me voit, seray je encusez ".
Et cil se repensoit ainsi endroit soy et se doubtoit que Aigres ne fist  autel et qu'il ne fist mention de son deduit, par quoy la dame feust diffamee.
Si vint a lui et le salua, car il lui vouloit prïer du celler; mais Aigres ne volt entendre ne respondre a chose que il lui deïst, ains pensa a son affaire qui estoit moult perilleux, et lui fut aviz que nullement il ne se pouoit garantir s'il ne l'occioit, car plus chier avoit de le mectre a mort que nulle nouvelle feust que on l'eüst encontré.
Et en celle maniere il sacha son espee et s'en vint au chevalier qui pouoir n'avoit de foÿr, et lui donna tel coup que tout le pourfendi, siques il cheÿ tout mort a terre sanz dire mot.
Puis se mist Aigres a la voie hastivement et s'en vint le plus tost qu'il pot en son hostel sanz appercevoir nulles gens.
Et lors qu'il fut venus, il ala a son lit et mussa la teste de son pere dedens le feurre, envelopee en un beau drap linge.
Quant Aigres ot ce fait, il se coucha sur son lit moult destroiz et pensiz, puis se prinst a dementer en disant:  " Las! chetiz meschant, que pourray je faire quant j'ay decolé le pere qui m'engendra, et si ay laissié tant grant seigneurie a prendre pour le desir que je avoie  de lui veoir.
HÉ! beaux sires Dieux, que m'est il advenu? Jamaiz ne avray joye ne bien ne honneur.
Et avec ce j'ay occiz le nepveu de l'empereur qui riens ne m'avoit meffait.
Si ay fait grant mauvaistié et m'en devroit par droit bien mescheoir ".
Moult fut Aigres en grant angoisse et tant se dementa qu'il s'endormi par ennui, maiz gaires ne se reposa.
Et ainsi qu'il estoit esveillié, Cleopatras sa mere vint devant lui moult esfreëe pour son seigneur qui ne revenoit point, car le cuer lui disoit qu'il avoit a souffrir, quant il estoit a revenir a celle heure.
Elle salua son filz et lui demanda ou son pere estoit:  " Dame, je vous dy qu'il s'en est alez parler a Moreau l'ermite, qui demoure ou bois dehors Romme, si revendra assez tost ".
Atant la dame se departi et Aigres demoura pensant comment il pourroit celler la mort de son pere, si dist que moult grant soubtiveté y convendroit avoir et que mauvaisement il se pourroit couvrir et aller a toute la mesgnie de l'ostel, car quant ilz voirroient et appercevroient que leur maistre ne vendroit point, et ilz orroient compter parmi la cité de Romme que un corps sanz teste a esté trouvé ou tresor de l'empereur, la mesgnie en pourroit soupeçonner aucune chose du fait, si ne s'en  pourroit taire, pour quoy honte et meschief lui en pourroit bien venir.
Et pour ce Aigres, sans prendre autre conseil, occist tous ceulx de l'ostel, fors sa mere et sa suer et Gallopin tant seulement, et destourna les corps, si qu'ilz n'avoient garde d'estre trouvez; et tout ce ot il fait avant qu'il feust gaires de jour.
Et sachiez qu'il le fist dolens et mesaisiés du cuer, pour le pire eschever.
Et quant il ot ce fait, il s'en vint en une chambre ou sa mere et sa suer gisoient, et puis appella Gallopin son escuier et lui dist:  " Doulx amiz, vous m'avez longtemps moult loiaument et amiablement servy et moult de mal vous avez souffert en ma compaignie.
Si le vous ay encores petitement guerredonné, maiz sachiez, se je puis jamais venir en point, il vous sera bien mery et guerredonné, car je vous ay trouvé loyal et secret, par quoy je vous aime de bonne amour et feray tant comme je vivray.
Et pour la seürté, Gallopin, doulx amiz, que j'ay en vous, je vous diray de mon affaire, mais soiez soingneux du celler, car il m'est trop durement mesavenu, et si ne le scet homme de mere né, fors que moy ".
" Premierement je te dy que  j'ay occiz toute la mesgnie de ceans et mise a mort sanz ce qu'ilz m'eüssent aucune chose meffait; et encore, Gallopin, y a il pis, car j'ay occiz et tüé ennuit Gaillart, le nepveu de l'empereur, et si ne m'avoit riens meffait ".
Quant sa mere et sa suer l'entendirent, si furent toutes esbahies et a grant mesaise, et Gallopin se seingna a merveilles pour quoy il avoit ce fait, et puis dist la dame:  " Saincte Marie, beaux filz, que vous avez fait grant desloiauté et grant oultrage! En nom Dieu ", dist la dame, " encores yroit bien la besoingne se il n'y avoit pis ne plus grant meschief, mais laz! chetif, j'ay tüé mon pere et si lui ay la teste coupee ".
Et tantost qu'il ot dit le mot, Cleopatras sa mere et Rommaine sa suer cheÿrent pasmees, et Galopin mesmes ot telle hide de ce, qu'il ne pot plus et dist:  " Ha! sire, pour Dieu mercy, que dictes vous?   --  Certes ", ce dist Aigres, " ainsi m'en est il avenu, pour quoy je suis le plus meschant homme qui vive.
-- Ha! sire, vous avez fait trop grant mauvaistié, quant a ces femmes vous vous estes descouvert.
-- Tres doulx amiz ", ce dist Aigres,  " il ne leur pouoit estre cellez, si vault mielx que je leur aie dit tost que tart ".
Entretant les dames revindrent de palmoisons,  si demenerent un si grant duel que nul ne le pourroit compter, ne elles ne se pouoient apaisier de crïer ne de braire, et Aigres et Gallopin mettoient paine a elles reconforter et disoient:  " Pour Dieu, ce laissiez ester, car pour dueil faire vous ne pouez riens gaigner, ains nous pouez tous mettre en grant peril de mort ".
Et quant la mere et la fille orent un pou recouvré de sanc et elles orent entendement en elles, Aigres leur compta toute l'occasion de leur meschance et de la sienne, et leur dist comment le corps estoit demouré en la cuve, sanz teste; aprés il les chastia doulcement que, pour Dieu, elles eüssent abstinence en elles et maniere par quoy on ne se apperçut du fait pour leur occasion, car grant meschief en pourroit avenir a eulx tous.
Or escheÿ que, quant il fut cler jour, on se leva par la cité de Romme et trouva on le corps Gaillart tout detrenchié et desarmé, dont leva la noise et le cry par la ville que le nepveu de l'empereur estoit occiz.
Si fut chascun tout esfreé et esbahy.
Tant ala que l'empereur sçot la mort de son nepveu, si lui doubla son maltalent et son courroux.
Lors furent les .VII.
sages mandez a court et y fut Gaillart  portez, pour qui on demenoit grant doullour.
Dont s'en ala Prudens le tresorier au tresor, si trouva le corps en la cuve, qui moult avoit getté de sanc, mais quant il n'y vit point de teste, si s'effrea tout et ot grant merveille que ce pouoit estre, pour quoy il s'en retourna le plus tost qu'il pot et s'en vint au roy qui grant duel demenoit pour la mort de son nepveu, et le traist d'une part et lui dist a privé:  " Sire, sachiez que le larron qui vostre tresor a emblé est demouré en la gluz, mais de tant nous va malement que on lui a osté la teste, pour quoy on puet savoir que cellui qui ce a fait a compaignon ".
" Sainte Marie, que a Dieu enpensé de faire de moy, quant en toutes manieres me courrouce? C'est de mes hommes que devant moy voy occiz, que oncques ne leur osay aidier; aprés c'est de mon nepveu qui est murdry et si ne sçay qui ce a fait.
Par ma foy, moult petit me craint on, quant on me fait tant de despit.
Aprés j'ay prins le larron qui a mon tresor emblé, et si l'ont les deables tellement ordonné que je ne le pourray congnoistre.
En la mienne foy, il me semble que jamaiz bien ne m'avendra, car du tout en tout me meschiet ".
Adont prinst les yelx a errouiller et les dens a estraindre ensemble, et fist telle marrison qu'il sembloit qu'il feust enragiez.
Ne il ne savoit que il peüst faire ne  dire, et sur ce il se departi de Prudent, jurant et maudisant, et s'en vint tout alumé de courroux aux .VII.
sages et a ses barons, et leur compta l'aventure du larron qui sans teste avoit esté trouvé en la cuve plaine de glux.
Dont fut chascun esmerveillié de cest affaire, et s'en alerent tous ensemble au tresor, si trouverent le corps en la cuve, sanz teste.
Lors fist tantost Prudens aporter de l'eaue bouillant, si osta le corps de la glu au mieulx qu'il pot; et quant le corps fut ou palaiz, nettoié au mieulx qu'ilz porent, si le mist on emprez le nepveu de l'empereur.
Puis s'assist l'empereur moult yrez et les barons aussy qui estoient moult courrouciez pour la mesaise qu'ilz lui veoient avoir.
Dont regarda chascun le corps sans teste, mais oncques congnoissance ne pot avoir, et dirent que moult estoit malicieux et subtil, qui ainsi l'avoit dessigné.
Lors se mist avant l'un des .VII.
sages qui avoit nom Sother:  " En la moie foy, il me semble que celui qui a prins le tresor soit venu et estrait de bon lieu, car il a piez, mains et tous membres de gentil taille; veez comme il a le pié voulty et bien fait et les mains blanches et delïees.
Certes, jassoit ce qu'il lui soit mescheü, si suis je certain, selon l'aparance que je voy en lui, qu'il a esté haulx homs, mais touteffoiz  il a fait cel oultrage par povreté, par malice ou par mauvaise compaignie.
Et puis qu'il lui est ainsi advenu, je ne voy autre conseil fors que on le face tantost pendre.
Nonpourquant je vous diray que on en puet faire pour le mieulx: je loz que on le face detraire a chevaulx par ceste cité, et voisent vint hommes ou trente par devant et autant par derriere, pour oïr et escouter se ilz entendront noise ne cry par ou ilz yront, et voist on criant aprez:  "Veez cy le larron qui a emblé le tresor a l'empereur"!  Et se on le fait ainsi, je sçay de certain que s'il est né de Romme et personne de son amistié le voit a tel despit demener, il convendra par force de nature qu'il en ait aucune doulour, et par ce on en pourra oïr aucunes nouvelles, soit par femme, par enfant ou par son linage.
Et Lors qu'on orra que on fera noise ou duel en quelque lieu que ce soit, on voist savoir que ce sera, et s'ilz ne peuent monstrer vraie occasion de leur doulour, si soient cy amenez et en face l'en justice, selon ce que droit et raison en devra faire.Manque le quillemet fermant.
A ce conseil se consentirent tous les .VII.
sages et les barons, et dit chascun que Sother a bien dit, maiz que l'empereur le vueille, et l'empereur leur respondi:  "Je le vuel ainsi".
Atant fut le charriot attellé a quatre fors roussins,  puis monterent quatre grans ribaus dessus et leur enseigna l'en comment ilz devoient crïer, et traÿnoient le corps par la cité, et aloient avecques eulx .XL.
hommes armés qui ooient et escoutoient se ilz orroient nulle personne pleurer ne lamenter; et quant ilz entendoient aucun duel, si entroient en l'ostel ou ilz ooient le duel; et sachiez que il falloit que ilz sceüssent l'occasion pour quoy ce faisoient, par force ou par amours.
Et furent en plusieurs lieux ou ilz trouverent maintes gens pleurans et doulousans, car mauvaisement pouoit escheoir que en celle cité n'eüst aucunes personnes mesaisiez d'aucunes choses pour aucune cause.
Tant fut Berinus traÿné de rue en rue qu'ilz aproucherent de son hostel.
Et quant Rommaine et Cleopatras oïrent le despit que on faisoit a leur seigneur, si demenerent un duel si grant que, pour chose que Aigres sceüst faire ne dire, elles ne se porent apaisier, ne il n'avoit en elles raison ne mesure, ainz crioient et braioient merveilleusement.
Si revenoit a eulx Gallopin et leur disoit:  "Gentilz dames, pour Dieu, souffrez vous de tel duel faire, car se on vous oit ne entent faire tel duel, vous serez prinses et nous tous et nous fera on mourir de mort villaine.
Et sachiez qu'ils ne font ce despit fors pour enquerir le linage dont il est, par quoy, ilz le  puissent tout exillier.
Pour Dieu, souffrez vous avant que la besoingne voise pis et qu'il ne nous en meschee".
En telle maniere les cuidoit Gallopin reffraindre, mais onques pour chose qu'il leur sceüst enorter ne dire, elles ne se porent apaisier.
Et quant Aigres vist ce, si fut a grant mesaise, car il veoit la gent aprouchier, si ot grant paour de mourir, donc s'avisa comment il se pourroit garantir et tenser.
Si se pourpensa d'un moult grant engin.
Il prinst une lance dont le fer tranchoit moult bien et s'en fery parmi la cuisse, et au tirer la lance, le sanc jailly a grant randon.
Et quant Cleopatras et Rommaine virent le sanc qui couroit au lonc de la maison, si orent si grant hide et getterent un si tres grant cry et furent a tel meschief, que leurs cuers ne le porent plus souffrir, ains chaÿrent pasmees.
Et a ce point, ceulx qui traÿnoient le corps estoient ja si aprouchiez qu'ilz entendirent le duel que Cleopatras et Rommaine faisoient.
Et adonc entrerent plus de .XL.
dedens l'ostel, qui tous demanderent asprement pour quoy ilz demaynoient tel duel.
Et Aigres qui estoit bien avisez respondi:  "Par ma foy, il y a bien raison pour quoy et de quoy, et merveilles est se vous ne l'apercevez, car le meschief est bien aparant,  ainsi que vous veez".
Puis dist Aigres a sa mere:  "Pour Dieu, mere, or laissiez vostre plorer, et vous, ma suer, car, se Dieu plaist, je gariray bien".
Adonc demanderent ceulx qui laiens estoient entrez, que il lui estoit avenu, et Aigres leur respondi:  "Je me jouoie ores cy d'un glaive entre moy et mon escuier, pour nous seulement oublïer, mais on ne puet a la foiz eschever son aventure.
Si advint que le fer m'en fery en la cuisse et m'a navré si douloureusement et si merveilleusement, comme vous pouez veoir".
Quant ceulx virent la blesceüre et le grant ruissel de sang parmi la maison, si orent pitié du chevalier et tindrent la dame et la damoiselle pour excusees et dirent que ce n'estoit mie merveilles s'elles estoient effreëes, ains y avoit bonne raison et bonne occasion.
Atant s'en yssirent cele gent de l'ostel et s'en retournerent a leurs corps, si s'en alerent atout villainement traÿnant de rue en rue par la cité, maiz pour neant s'en traveillerent de la en avant, car ilz ne trouverent ame qui coulpe y eüst, puis que Aigres en estoit eschapé par son engin.
Tant alerent sus et jus atout le corps, en la maniere que je vous ay dit et devisé, qu'il n'y ot oncques rue ne ruelle ou ilz n'eüssent esté; et puis s'en vindrent  a l'empereur qui leur demanda isnelement se ilz avoient trouvé ne veü en nulle part que nul se feust miz en maniere ne en semblant en recoy, ne mené duel pour honte ne pour despit que l'en eüst fait au corps.
Et l'un d'eulx respondi que non, mais sanz faille ilz avoient trouvé et oÿ en pluseurs lieux bien grant duel demener, mais bien avoient trouvé occasion apparant.
Et quant le roy entendi qu'il n'avroit nulle certaineté du fait, si fu plus courroucié que devant:  "Helas! on souloit dire et voir estoit que Romme estoit la fontaine de toute la science du monde et en couroit le renom par tous païs, mais quant on savra la nouvelle de ceste aventure, qui moult tost sera espandue par plusieurs terres, chascun dira que les .VII.
sages ont leur sens perdu, et sera leur bonne grace estainte et leur renom abaissiez grandement".
Dont se leva un des .VII.
sages qui avoit nom Cycero; cellui estoit bon clerc et bon astronomien, si dist a ses compaignons en audience:  "Seigneurs, il me semble que l'emperiere de Romme nous scet mauvaiz gré de ce que nous ne lui rendons raison de son tresor qui est perdu, mais, sauve sa reverence, il ne s'en deüst esmovoir a nullui fors a ceulx qui en ont eü la garde.
Et nonpourquant, s'il veult savoir quelz homme ce fut dont il a le corps, je le lui feray savoir ains demain nonne, sanz doubtance.
-- Doulx maistres", dist l'empereur, "je  vous en pry de tant que je puis, car sachiez que nulle plus grant joie je ne pourroie avoir que de congnoistre le larron".
"Sire", dist Cycero, "or soit doncques ennuit le corps gardé sanz mouvoir de cy, et je vous asseüre que demain vous savrez de quel linage il estoit et de quelle nacion il yssy, mais son nom je ne vous ay pas en convenant de dire, ains vous en diray tout ce que on vous en pourra dire ne savoir par astronomie".
Sur ce l'emperiere fist le corps bien garder celle nuit, et les .VII.
sages s'en repairerent en leurs hostelz.
Et vous dy que l'emperiere fist son nepveu Gaillart ensevelir et atourner ainsi qu'il appartint, et le fist l'endemain enterrer a grant honnour et reverence.
Or vous diray d'Aigres qui soubtilloit et regardoit comment il peüst son meschief couvrir et celer, par quoy il ne feust aperceü; et moult estoit en grant doubtance pour les .VII.
sages, car il avoit entendu qu'ilz devoient regarder en l'astronomie pour le tresor qui estoit perdus savoir la verité et qui cellui qui avoit fait le larrecin estoit.
Dont fist sa plaie bender et apareillier et attendit tant que la nuit fut venue.
Si s'avisa d'une grant subtiveté, car celle nuit il monta sur sa maison et assist un heaume sur le crepon devant, puis descendi aval et taignist  l'une partie de son huys de vermeil et l'autre partie de blanc.
Aprés ce il prinst un blanc drap, si envellopa Morel son cheval tellement que le cheval qui estoit noir sembla estre tout blanc.
Quant il ot ce fait, il fist sa mere et sa suer armer en maniere de chevaliers bien et noblement, et Gallopin fist vestir bien et noblement de vestemens royaulx, puis lui mist une couronne sur la teste, que Berinus avoit prinse au tresor de l'empereur.
Aprés il lui commanda qu'il se asseïst entre sa mere et sa suer, et leur pria que du lieu ou ilz estoient ilz ne se remuassent jusques a tant qu'il seroit retourné de la ou il yroit, et se pour aucune necessité ilz se levoient, que aussitost ilz se remissent en leur lieu; et ilz lui enconvenencierent et dirent que pour nulle riens qui avenist, ils ne feroient autrement.
Sur ce Aigres print un habit d'un noir moyne, qu'il avoit pourchacié, si le vesty et prinst semblance de moyne, fors tant qu'il n'avoit pas la couronne faicte.
Et atant monta sur son cheval et s'en ala grant aleüre, atout la teste son pere, vers la forest dehors Romme ou Moreau l'ermite demouroit, et n'arresta jusques a ce qu'il feust devant la maison de Moreau l'ermite.
Adonc descendi Aigres de son cheval et le lya a un abre, puis ala hurter a l'uis, tant que  Moreau l'oÿ, qui ot grant merveille que ce pouoit estre qui a telle heure hurtoit a son huis.
Et il qui estoit en oroisons en sa chapelle vint a son huis, si le ouvry; et lors que Aigres aperçut l'ermite, si se agenoulla devant lui et lui cria mercy a jointes mains et le preudomme le fist lever et lui demanda qui il estoit:  "Sire, pour Dieu", dist le chevalier, "ne vous puet chaloir qui je soie a ceste foiz, mais tant vous vueil je dire et confesser que j'ay ennuit mon pere occiz ou tresor l'empereur".
Lors lui compta de chief en chief comment il en estoit avenu et pour quoy et en quelle maniere il l'avoit fait.
Aprés ce Aigres lui monstra le chief de son pere qu'il lui aportoit, dont lui requist en douceur et en charité que il le voulsist enfouir.
Et vous dy que en ce requerant Aigres plouroit si fondaument que le preudons en avoit grant pitié, si que, sanz plus arrester, il mesmes fist la fosse en sa chapelle et l'enfouy; mais tout avant, Aigres qui avoit grant doubte que le chief ne feust recongneü, si le fendi en quatre parties, et quant il fut enfouy, Aigres prinst congié de l'ermite et se mist au retour, lors qu'il ot faicte sa besongne par devers Moreau l'ermite.
Or vous diray de Cycero l'astronomien, qui celle nuit avoit fait son appareil pour regarder au cours des estoilles entre lui et Cipio son compaignon, et mirent tout leur entendement et leur engin a savoir par qui le tresor avoit esté emblé.
L'air et le serain de celle nuit  estoit cler et net, par quoy leur espere paroit mieulx.
Tant regarderent en leur abstronomie, qu'ilz virent et apperçurent et sceurent vraiement que ceulx qui le tresor de l'empereur avoit emblé avoit esté roys de l'une partie du monde, et bien virent le païs ou ce fut et comment il s'en parti par mer et vint en la cité de Romme, et avec ce ilz aviserent la maison ou il demoura, et virent le heaume.
Aprez ils regarderent que dedens l'ostel avoit un roy couronné et deux chevaliers delez lui et les huis estoient partiz de blanc et de rouge; et bien considererent les appartenans de la maison et ou elle seoit.
Et quant ilz orent ce regardé et veü, ilz choisirent Aigres qui emportoit le chief de son pere, mais ilz le tindrent pour moyne, pour l'abbit qu'il emportoit; et atant ilz laissierent leur experiment ester, car ilz cuidoient estre certain de tout le fait.
Mais Aigres, qui avoit grant soubtiveté en lui, leur fist faillir a leur esme, car lors qu'il fut revenu de Moreau l'ermite, ainsi que sur le point de l'adjourner, il desarma sa mere et sa suer et osta a Gallopin son escuier la couronne et lui osta ses vestemens, et puis il lava l'uis de sa maison si bien que vermeil ne blanc n'y parut point, et aussi osta le heaume de dessus la maison et desvellopa son cheval du drap blanc de quoy il l'avoit envellopé; et il mesmes se desveti du  vestement de moyne qu'il avoit prins.
Adonc se alerent reposer pour ce que toute la nuit ilz avoient veillié; et quant ce vint la matinee que le souleil aparut, l'emperiere, qui avoit grant desir d'oïr aucunes nouvelles de son tresor et de savoir qui le corps sans teste estoit, fist venir les .VII.
sages devant lui; et lors qu'ilz feurent assemblez, Cycero qui avoit grant voulenté de faire le larron congnoistre, parla premier a l'empereur et dist:  "Sire, je vous fais savoir veritablement que je et Cypio avons ennuit enquis la verité du tresor, et avons sceü et veü tout ce que on en puet savoir par astronomie.
Pour quoy je vueil que vous sachiez que cellui qui vostre tresor a prins et dont vous avez le corps, a été roy d'une grant region et en fut chaciez par malice; le nom de lui nous ne le pouons savoir, mais tant avons nous fait que la maison ou il demeuroit avons veüe et regardee, et bien y savrons mener vous ou autrui, car la maison est assez legiere a congnoistre pour les enseignes que nous y avons avisees.
Et vous dy que ou feste de la maison a un haume assiz, et l'uiz de devant est moitié blanc et moitié vermeil, et pour ce nous y savrons trop bien assener.
Et bien veïsmes que dedens cel hostel il n'avoit que deux chevaliers tant seulement, et un autre qui avoit vestures et couronne de roy; et si avons veü certainement que cellui qui la teste coupa a prins vestemens de noir moine et s'en alla ennuit monté sur un cheval blanc et emporta la teste enfouir".
"Or y parra", dist l'emperiere, "comment vous le trouverez, car je vous commant, de tout quanques je puis, que vous soiez soingneux de ceste besoingne parfaire".
Et sur ce, les deux sages Cycero et Cipio se mirent a voie et grant partie des barons avecques eulx, et alerent celle part ou ilz cuiderent la maison trouver.
Si regarderent amont et aval, pour les enseignes raviser qu'ilz y avoient veües, maiz oncques ne sceurent tant querir qu'ilz sceüssent trouver la maison, pour ce qu'ilz avoient les enseignes perdues.
Dont furent les .VII.
sages tous esbahiz et orent grant merveille que ce pouoit estre, si alerent querant de rue en rue et firent maint tour par la cité, tant qu'ilz furent lassez et traveilliez; mais ilz se traveilloient en vain, car jamaiz ils n'eüssent trouvé telles enseignes qu'ils queroient.
De quoy les barons furent moult courrouciez de ce qu'ilz se veoient ainsi amusé, pour quoy ilz laissierent la queste par ennuy et dirent tous par maltalent que bien estoient tous musars, quant, pour le songe de Cycero, ilz avoient toute jour musé et trassé la ville pour neant.
Et les sages mesmes furent tous honteux et confuz de ce qu'ilz avoient ainsi failly a leur entente; si s'en repairerent tous courrouciez a la court et dirent a l'empereur que Cycero les avoit moquez et que ce estoit songe ce qu'il avoit fait entendant, car ilz n'avoient riens veü ne trouvé de quoy ilz peüssent estre de riens adreciez.
Adonc fut l'empereur moult courroucié et ot grant maltalent aux .VII.
sages.
Et quant les barons virent qu'ilz n'avroient de cellui affaire autre conseil, si regarderent que bon seroit que on feust delivre de ce corps, et l'emperiere mesmes s'i absenti; dont aviserent et jugerent qu'il feust pendus, et loërent que celle nuit il feust gaitiez et gardez pour ce que ses amiz ne le venissent oster aux fourches, car ilz pensoient que, s'il estoit de grant linage ou parenté, qu'il seroit osté et despendu.
A ce conseil se consentirent tous communement et fu le corps traÿnés jusques aux fourches et pendus, sans plus detrïer; a ce jugement furent l'empereur et les .VII.
sages, et moult grant multitude de gens y ot, pour la renommee de l'aventure.
Helas! comme Aigres, Cleopatras sa mere, et sa suer avoient grant duel et grant mesaise de ce que leur seigneur estoit ainsy villainement demenez.
Mais pour meschief qu'ilz eüssent, ilz n'en osoient monstrer nul semblant, car ilz estoient eulx mesmes en grant doubte qu'ilz ne feussent ravisez et recongneüz.
Or vous dy que lors que le corps fut pendus, l'emperiere et sa baronnie s'en repairerent et vindrent a la court.
Et les .VII.
sages qui estoient en grant pensee de faire et pourchacier que la verité feust sceüe de ce corps qui sans teste fut trouvé, si conseillerent au roy que cent sergens et trente arbalestriers feussent garniz et aprestés de leurs  armes, et que on les feïst embuschier sanz apparcevance aux deux parties des fourches ou le corps pendoit, et qu'ilz gaitassent toute la nuit, si que, s'ilz veoient aucune personne venir, qui le corps venist querir pour emporter, qu'ilz attendissent tant que cellui en feust saisy et qu'il l'eüst chargié; et se ilz le prenoient avant que celui eüst fait son fait, il se pourroit excuser et pourroit dire que, pour le corps avoir, il ne seroit pas venus la et avroit occasion du nÿer.
Ainsi comme les .VII.
sages le deviserent, il fut fait.
.
