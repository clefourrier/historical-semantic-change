Qui bien aimme a tart oublie, Et cuers qui oublie a tart Ressamble le feu qui art, Qui de legier n'esteint mie.
Aussi qui a maladie Qui plaist, envis se depart.
En ce point, se Dieus me gart, Me tient Amours et maistrie.
Car Plaisence si me lie Que jamais l'amoureus dart N'iert hors trait, a tiers n'a quart, De mon cuer, quoy que nuls die.
Car tant m'a fait compaingnie, Que c'est niant dou depart, Ne que jamais, par nul art, Soit sa pointure garie.
Qu'envis puet on deraciner Un grant arbre, sans demourer De la racine, Qu'on voit puis flourir et porter Et ses branches croistre et geter, En brief termine.
Certes, einsi est il d'amer: Car quant uns cuers se vuet enter En amour fine, Envis puet s'amour oublier, Einsois adès, par ramembrer, A li s'encline.
Car l'iaue qui chiet desseure La racine qui demeure Fait renverdir et florir Et porter fruit: Tout einsi mes cuers qui pleure Parfondement a toute heure Acroistre mon souvenir Fait jour et nuit.
Et c'est ce qui me deveure; C'est ce qui mon vis espleure; C'est ce pour quoy je soupir; A ce me duit Vraie Amour qui me court seure 			 Et Bonté qui l'assaveure: Qu'en moy ne puissent venir, Ce me destruit.
Raisons et Droiture, Plaisence et Nature Font par leur pooir Toute creature De volenté pure Tendre a mieus valoir.
Et je m'asseüre.
Que, tant com je dure, Ne porray vëoir Amour si seüre, Bonté si meüre N'a tant de savoir.
Aussi voit on clerement Que li cuer qui loyaument Et sans folour Aimment de trés fine amour Cuident souvent Qu'en milleur et en plus gent Aient sejour; Car plaisence et sa rigour Ce leur aprent: 			 Or say je certeinnement Que mienne estoit ligement La droite flour De ceaus qui ont plus d'onnour; Car toute gent Disoient communement, Et li millour, Qu'il avoit toute valour Entierement.
Et quant si bon ne millour ne plus cointe N'est, ne si bel, ne d'onneur si acointe, A droit jugier, Mervillier Ne se doit Nulz, se ne vueil par l'amoureuse pointe Nouvellement d'autre amour estre pointe.
Pour ce changier Ne me quier, Et j'ay droit; Qu'en mon cuer est si trés ferme et si jointe L'amour de li qu'estre n'en puet desjointe; Car cuer entier Qui trichier Ne saroit Par souvenir vuet que dou tout m'apointe, Si qu'autre amour n'entrepreingne, n'acointe; Qu'autre acointier Empirier Me feroit.
Dont le bon recort Que de li recort Fait qu'a ce m'acort Que ja ne soie en acort D'avoir autre amy; Mais en desconfort, Sans nul reconfort De tout mon effort Vueil pleindre et plourer sa mort, En disant einsi: « Amis, mi confort, Mi joieus deport, Ma pais, mi ressort, Et tuit mi amoureus sort Estoient en ty.
O ray un remort De toy qui me mort Et point si trés fort Qu'o toy sont tuit mi bien mort Et ensevely.
Dous amis, tant fort me dueil; Tant te plaint, Tant te complaint Le cuer de moy, Tant ay grief que, par ma foy, 			 Tout mal recueil; Dont mi oueil Que souvent mueil, Et cuer estreint, Viaire pali et taint, Garni d'effroy Et d'anoy, Sans esbanoy; Moustrent mon dueil.
Dous amis, seur ton sarcueil Sont mi plaint Et mi complaint; La m'esbanoy, Par pensée la te voy; Plus que ne sueil La me vueil; La sont mi vueil; La mes cuers maint.
La mort pri que la me maint, Car la m'ottroy.
La, ce croy, De la mort doy Passer le sueil.
La souspire, La s'aïre Mes cuers qui tant a martire Et de mortel peinne Et tant d'ire, Qu'a voir dire 			 Son mal ne porroit descrire Creature humeinne.
La s'empire Tire a tire; La ne fait que fondre et frire; La son dueil demeinne; La, sans rire, Se martire; La se mourdrist; la desire Qu'il ait mort procheinne.
Dous amis, tant ay grevance, Tant ay grief souffrance, Tant ay dueil, tant ay pesance, Quant jamais ne te verray, Que doleur me point et lance De si mortel lance Au cuer qu'en desesperance Pour toy mes jours fineray.
En toy estoit m'esperance Toute et ma fiance, Ma joie, ma soustenance.
Lassette! or perdu les ay.
Bien pert a ma contenance Et a ma loquence, Car maniere ne puissance N'ay, tant me dueil et esmay.
A cuer pensis Regret et devis Ton haut pris Que tant pris.
Einsi le couvient; Et vis a vis Te voy, ce m'est vis, Dous amis, Et toudis De toy me souvient.
Mes esperis Et mes paradis Estient mis Et assis En toy; s'apartient Que soit fenis Mes cuers et peris, Qu'est chetis Et remis, Quant vie le tient.
Amis, je fusse moult lie, S'eüsses cuer plus couart; Mieus vausist a mon esgart Que volenté si hardie.
Mais honneur, chevalerie Et tes renons qui s'espart Par le monde en mainte part Ont fait de nous departie.
Ta mort tant me contralie Et tant de maus me repart, Amis, que li cuers me part; Mais einsois que je devie, Humblement mes cuers supplie Au vray Dieu qu'il nous regart De si amoureus regart Qu'en livre soiens de vie.
»  Explicit le Lay de Plour.
.
