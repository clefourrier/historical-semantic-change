I.
S'ensuit l'exposition du livre du Jouvencel  faict en l'honneur de Dieu, de la glorieuse vierge   Marie et de monseigneur sainct Michel l'ange, auquelz   je suplie et requiers qu'il leur plaise me donner grace   de parfaire mon livre à la verité pour donner exemple   de bien faire, tant en paix que en guerre.
Et, pour   ce que ledict Jouvencel est fait par divers et estranges   termes et, ainsi qu'il me semble, faict à la louenge de   Dieu le Createur, advertissement aux jeunes gens de   guerre d'eulx y gouverner saigement, loyaulment et   prudemment (car qui maintient la guerre loiaulment   et prudemment en bonne querelle, j'entens que c'est   justice et chose qui plaist à Dieu de defendre contre   les tirans et ceulx qui veullent usurper à tort et sans   cause le bien d'aultruy pour apeter honneur et   gloire) ; et pour ce que je sçay que ledit livre est   faict en intencion de soustenir droicture et bonne   querelle, et les exemples qui y sont mys, sont faictz   et escriptz en ceste intencion, non pas pour faire   guerre par tyrannie, par orgueil, par avarice ; et du   raport de plusieurs bons capitaines et compagnons,   qui ont suyvy les armes et ont veu la pluspart des   chouses escriptes ou livre du Jouvencel : Jehan Tibergeau,   seigneur de la Mothe, Martin Morin et maistre   Nicole Riolay, serviteurs du seigneur de Bueil, mon   maistre ; au rapport de vaillans hommes qui ont suivy   la guerre et de ce qu'ilz ont veu ou escript, ou moins   mal qu'ilz ont peu et le plus à la verité que possible   leur a esté, les chouses escriptes audit Jouvencel (vray   est qu'il y a une fiction faicte de la fille du roy Amydas   et du Jouvencel ; pour ce que les susdis serviteurs   ne voloient pas ne ne veoient le Jouvencel estre tirant   ne parvenu à estre seigneur et prince par tyrannie,   pour ce que leur livre est faict et fondé sur bonne   equité ; et autrement n'y povoit parvenir, car il n'avoit   nulle cause de soy faire seigneur ne prince, pour ce   que c'estoit ung povre gentilhomme ; et est fait ce   mariage pour exemple de bien faire et pour monstrer   que nul ne doit venir à hault estat ny à grant   seignorie, s'il n'y vient justement et à bonne querelle ;   mais les exploictz de guerre, qui sont escriptz   soubz umbre du mariage, ont esté faictz et sont   veritables).
Et, pour ce que mes maistres dessus-dis   ne voloient pas declarer les noms ne les lieux   où les chouses ont esté faictes, ou de ceulx qui les   ont faictes, il leur a convenu querir noms estranges,   qui les a faict troubles ; car, quant de tous points   ilz eussent escript les noms et les lieux, ilz l'eussent   faict plus legièrement et myeux à leur plaisir ; mais   le sire de Bueil, à qui eulx et moy estions, ne vouloit   jamaiz qu'ilz le fissent pour ce qu'il ne voloit estre   loué ne magnifié devant luy-mesme ; car la pluspart   des chouses qui sont escriptes oudit livre du Jouvencel,   il les a faictes et executées, dont d'autres se   sont donné la gloire de les avoir faictes, ainsi que plus   à plain vous seront declarées.
Et moy, Guillaume   Tringant, dit Messire Odes, nourry en la compagnie   des troys dessus nommez, qui ay oy debatre à eulx-mesmes   et autres la certainetté et verité des faictz, ay   volu escripre et declarer à mon povoir les chouses   ainsi que je les ay peu entendre et comprendre.
Au   vray ne sçay pas toutes les besongnes faictes et   escriptes du Jouvencel ; mais celles dont je puis avoir   vraye cognoissance, les declareray à mon povoir, afin   que chascun les entende, et par especial celles du sire   de Bueil, le maistre de mes maistres et le mien, et   des autres cappitaines et gens de guerre ce que j'en   puis sçavoir.
Mais, quant depuis je m'en suis enquis,   j'ay plus sceu de ses faitz par mes maistres et autres   à qui j'en ay parlé, que des autres capitaines et chefz   de guerre ; et, pour ce, plus de luy je parle certaynement ;   et je croy que ceulx qui ont veu les choses ne   m'en ont point menty, et est la chose tant prouvée par   amys et ennemys qu'il ne sera pas trouvé le contraire   de ce que je dis.
II.
Premièrement, après la bataille de Vernueil,   là où morut la pluspart des nobles de France et d'Escosse   (de plus loing ne sauroye parler, car je n'ay pas   veu ne congneu ceulx qui ont esté prins et mors en la   bataille de Cravant là où fut prins messire Jehan   Stuart, connestable des Escossois) ; et y fut mort le   sire de Fontaines en Anjou, qui fut ung moult bon et   vaillant chevallier en son temps.
En celle mesme   bataille fut prins le sire de Bellay, en Anjou, qui fut   semblablement ung très bon et vaillant chevallier,   lequel avoit esté prins en la bataille de Soubize et fut   mort en la bataille de Vernuel.
Aussi y fut prins ung   gentil chevallier, nommé le sire de Gamaches, par   ung Anglois qui le mena à Paris et le voloit mettre à   une finance impossible à payer à luy ; et, pour ce   qu'il ne luy voloit pas offrir plus que six mil escuz,   qui estoit sa puissance, cest Anglois, pour le contraindre   à plus grant finance que ce qu'il offroit et   qu'il povoit, le pendit par les piedz ; et ung gentilhomme   des prochains du roy Henry d'Angleterre, qui   le vit, courut au Roy et luy dit le cas.
Incontinent le   Roy envoya querir ledit Gamaches et lui demanda   ce qu'il avoit offert de sa bonne volenté ; et il luy   respondit : « Six mil escuz. » Adonc le Roy envoya   le sire de Gamaches sur sa foy et donna lesdis six mil   escuz aux gentilshommes qui l'alerent querir et advertyr   du cas, et condampna l'Angloys à n'en avoir   ryens.
Aussi y fut prins messire Guillaume de Coursillon,   qui pour lors estoit jeune homme.
Ne aussi je   n'ay pas esté à la bataille d'Agincourt, là où furent   prins et mors plusieurs des princes et grans seigneurs   de France, chevaliers et escuiers, et moult grant   noblesse, ainsi que chascun scet, et meismement le   pere de mon maistre, ses freres et ses cosins.
Or de   cela je m'en raporte à ceulx qui en sauront mieulx   parler et aux Croniques de France.
III.
Et, pour retourner à ma matière et à parler   de l'exposition du Jouvencel, pour qui le livre fut   faict et pour qui mes maistres le firent, c'est le seigneur   de Bueil, mon maistre.
Et, pour commencer   à dire la verité du faict, il avoit dix-huit ans, quant la   bataille de Verneil fut faicte, et avoit esté page du   viconte de Narbonne, qui morut en ladicte bataille,   en la compagnie du duc d'Alençon, qui y fut prins   prisonnier, du duc de Glas et son filz James de Glas   d'Escosse, le conte de Boucan, connestable de France,   le conte d'Aumalle et plusieurs autres seigneurs, chevaliers   et escuiers de France et d'Escosse mors en   icelle bataille, dont le duc de Bethfort estoit chef, le   conte de Salbry et le conte de Siffort, le seigneur   d'Escalles et autres chevaliers et escuyers du royaulme   d'Angleterre, acompagnez d'aucuns Normans.
IV.
Et, quant ceste bataille fut gaignée par les   Anglois, ainsi qu'avez oy, ilz marcherent jusques au   Mans et prindrent la cité, et plus avant jusques sur   le Loir prindrent le Chasteau-du-Loir, le Lude et   Gallerande.
Et le roy Charles septiesme, fort desnué   de sa puissance et noblesse, print cueur vertueusement   et tellement resista, moyennant la grace de   Dieu, qu'il arresta les Anglois sur la rivière du Loir, et   ne marcherent plus avant.
Il ralia gens de tous estatz,   vieux et jeunes rotiers qui estoient dessus les champs,   estrangiers, et toute manière de gens de quoy il se   povoit ayder.
V.
Le sire de Bueil, de quoy j'ay parlé, comançoit   adonc à porter armes et, en petites places remparées   et autres, hantoit avec les gens de guerre ; ne   homme ne le povoit tirer en cour.
Aussi n'estoit-ce   pas sa vocation ; si y eust-il de ses amys qui lui conseilloient   assez.
Il avoit quelque congnoissance de la   guerre, pour ce qu'il avoit esté avec ce vaillant chevalier,   le viconte de Narbonne, avec lequel il avoit   appris.
Et depuis anta ung très vaillant chevalier,   nommé Estienne de Vignolles, dit Lahyre, lequel fut   cappitaine de Vendosme ; et, pour ce que ledit seigneur   de Bueil se tenoit souvent à Coursillon, La   Marchere et au Val-Joyeux, dont il povoit saillir de   trente à quarante hommes à cheval et de trois à quatre   cens hommes à pied, Lahire l'envoyoit querir aucuneffoys ;   et il y alloit volentiers et menoit ce qu'il   povoit, et tout le plaisir qu'il povoit faire à Lahire il   le faisoit, pour tousjours apprendre le mestier de la   guerre ; car c'estoit tout son entendement et autre   plaisir n'avoit.
VI.
En ce temps avoit une grosse garnison à   Marchenoir de Bourguignons, et Lahire y fit une   emprise, ainsi que vous orrez.
Il alla courir devant,   ainsi que souvent luy et ses gens faisoient, et pour ce   que les Bourguignons saillirent hors de leur place bien   avant, Lahire se pansa qu'il iroit courir devant, et   embucha gens la nuyt à ung fumier au plus près de la   place qu'il peult sans estre descouvers, et fit monter   gens de pied derrière tous ses hommes d'armes et   avec une lime sorde seyer une barrière à quoy lesditz   Bourguignons se fioient, et mist de la cyre et de la   terre par dessus afin qu'on n'aperceust le cyage qu'il   avoit fait ; puis vint courir devant, ainsi qu'on avoit   acoustumé.
Les Bourguignons saillirent orgueilleusement   dehors ; Lahyre partit de son embuche, lui et sa   compagnie, et hurterent la barrière de poictrine de   chevaulx et la porterent par terre et les gens de pied,   qui estoient derrière les hommes d'armes, saillirent à   pied et ceulx du fumier d'autre costé.
Ainsi fut la garnison   de Marchenoir destroussée et desconfite, qui   est appellée Escallon ou livre de Jouvencel.
VII.
En celluy temps monseigneur de Dunois   et Lahyre leverent le siège de Montargis, et beaucoup   d'autres gens de bien en leur compagnie.
Et,   pour ce que je ne veulx pas dire que le Jouvencel ayt   faict toutes les choses escriptes en son livre ; mais ce   sont chouses faictes et advenues de son temps et où   il estoit à la pluspart ; mais je veulx declarer les   chouses qu'il a faictes et dont il estoit chef, moyennant   la grace de Dieu, non pas toutes les petites entreprinses,   dont il a faictes beaucoup, qui seroient trop   longues à racompter ; aussi je n'ay pas congnoissance   de tout ; mais je declareray celles dont je puis avoir   cognoissance et les plus grosses, dont il a esté chef   seul et pour le tout, après que j'auray ung peu parlé   de ce bon escuyer Lahyre, qui servit bien le bon roy   Charles après la bataille de Verneuil perdue.
Et tellement   que, par le bon sens du bon roy Charles, la   vallance de Lahyre et des autres, les Anglois furent   arrestez, attendant que les jeunes fussent saiges et   puissans de servir, dont le Jouvencel fut ung.
Et,   pour ce, je veul declarer partie des faiz de mon   maistre le Jouvencel et les noms de ceulx qui lui   ayderent à conduire ses fais, et les besongnes telles   qu'elles ont esté et les lieux, et pour mieulx exposer   en bref le livre du Jouvencel.
VIII.
Vray est que les François commencerent   à prendre cueur pour les jeunes qui se faisoient   hommes, et le pays qui se repopuloit de gens.
En   ce temps là, le duc Artus fut faict connestable de   France ; et furent commis en son absence les sires   de Raiz et de Montafillant, le sire de Bueil mon   maistre, le sire de Tucé, le sire de Champagne, messire   Pierre de Brezé, seigneur de Brissac, le sire de Bellay   et plusieurs autres chevaliers et escuyers, acompagnez   des chevaliers et escuiers d'Anjou et du Mayne   et des frontières avec trois ou quatre cens Escossois ;   et vint le viconte de Thouars, acompagné de plusieurs   nobles de Poictou, pour renforcer le siège qui   fut mis au Lude, et la place fort batue de bombardes   et d'artillerie.
Et estoit pour lors maistre de l'artillerie   ung nommé Bessonneau, très noble et saige gentilhomme   en son office et en toutes autres, où on le   voloit employer.
Les Angloys misdrent leurs chevaulx   dehors quant ilz seurent la venue des Françoys ; et   les destroussa Gervaise Nadereau, dont est fait mention   ou livre du Jouvencel, qui estoit serviteur en la   compagnie du sire de Fromentières, qui estoit lors   au siège.
Jehan Tibergeau, seigneur de la Mothe,   cappitaine des gens d'armes estans à Beaufort et au   Louroux, eut la charge de faire le guet et les escotes,   par où les Angloys povoient venir, tant sur les guetz   du Loir que jusques aux portes du Mans.
Et, pour   descouvrir le pays, fut envoyé Garguesalle, pour lors   jeune gentilhomme qui ja commançoit fort à valoir,   acompagné de douze à quinze hommes ; et rencontra   dix-huit Anglois qu'il destroussa entre Beaufort et le   Lude.
La place fut prinse d'assault et y entra l'enseigne   du sire de Bueil, mon maistre, la première,   laquelle porte ung rangier en son estandart, qui est   bien congneu d'Anglois et de Françoys.
Et s'est trouvé   ledit estandart en maint bon lieu depuis et avant ;   car ses predecesseurs l'ont tousjours porté.
Et en   icelle mesme saison furent prinses d'autres places   comme Malicorne, Gallerande et autres.
Le cappitaine   du Lude anglois avoit nom Blaqueborne ; et entre les   autres en y avoit ung qu'on appelloit le Borgne-Foulquet ;   et furent mors lesdis Foulquet et André Obtat,   lequel se disoit escossois, avec plusieurs autres, fors   le cappitaine Blaqueborne, que messire Henry de   Villeblanche, du pays de Bretaigne, print et sauva et   quatre ou cinq autres avec luy.
IX.
Environ deux ans après, fut commis le sire   d'Orval, frere germain du conte d'Albret, lieutenant   en Anjou et au Mayne pour le Roy, acompagné de   Lahyre, Poton, du sire de Bueil, mon maistre, et du   sire de Tucé.
Et, le soir, print la ville du Mans, et   arryva le seigneur de Montafillant à son secours à   très belle compagnie.
Le chasteau se tenoit.
Et, au   point du jour, par la dilligence que fit ung cappitaine   anglois nommé Matago, qui tenoit Chasteau-l'Hermitage,   arriva au point du jour le sire de Talbot, acompagné   de gens de son party, c'est assavoir : ledit   Matago, messire Guillaume Hondchalle, Glacedas, messire   Jehan Popan et plusieurs autres Anglois.
Et, ainsi   que les Françoys sailloient de la ville pour aller combatre   ledit sire de Talbot aux champs, ledit Talbot   entra par le chasteau, rua jus le guet des Françoys, et   regangnerent la ville par ce moyen ; et fut la chouse si   composée de la sallie des Françoys et de l'entrée des   Anglois que, s'il y eut eu ung quart d'heure de distance,   les Anglois n'y eussent jamais entré.
Mon   maistre, le sire de Bueil, se print par le poulce en   prenant la chaine du pont, et y eut de grans armes   faictes pour le rescourre ; touteffoys, graces à Dieu,   rescoux fut.
X.
Tantost après le conte de Salbry marcha en   Beaulce et print Yenville, Baugency, Mehung-sur-Loire   et Gerguiau ; puis mirent le siège à Orléans, qui dura   depuis le moys de septembre, jusques à la fin de   juing ensuivant.
Et, au commancement du siège, le   conte Salbry fut tué d'un canon, et fit Dieu grant bien   aux Françoys de le laisser tuer.
La première sepmaine   de caresme ensuivant, les Anglois venoient à   puissance avitailler leur siège d'Orleans.
Pour ce que   c'estoit en caresme et qu'ilz amenoient force harens,   elle fut nommé la Jornée du haren ; et là furent rencontrez   en la Beaulce par le duc de Bourbon, le viconte   de Thouars, le conte de Dunoys, le sire de Dorval, lieutenant   d'Anjou et du Maine, messire Jehan Stuart   connestable des Escossois et son frere, le mareschal de   Boussac, messire Loys de Culant, admyral de France,   Lahire, Poton et plusieurs seigneurs, chevaliers et   escuyers, desquelz, par leur oultraige et pour marcher   à qui iroit le premier, furent mort le sire de Dorval,   le connestable des Escossois et son frère Alixandre   Stuart et bien quatre cens chevaliers et escuyers, qui   furent tuez en leur compagnie, pour ce qu'ilz aloient   sans ordre et en deprisant leurs ennemis.
Le surplus   s'en retourna à Orleans ; et de là s'en allerent le duc   de Borbon, le viconte de Thouars et autres seigneurs,   chevaliers et escuyers en leur compagnie et   ne demoura que la garnison acoustumée, dont mon   maistre fut ung.
XI.
Peu de temps après ceste bataille perdue,   vindrent nouvelles au bon roy Charles de la venue   d'une Pucelle gardant les bestes, qui disoit qu'elle le   venoit secourir et estoit, par son dit, couroucée qu'elle   n'estoit venue plus tost, pour ce que la besongne qui   avoit esté aux Harens fust advenue au prouffit du Roy   et de tous les François ; mais je croy que Dieu voloit   qu'il fust ainsi pour mieulx montrer que riens ne   peult sans luy.
Elle fut esseyée à mettre les vivres   dedans Orleans pour secourir la ville qui en avoit   neccessité, où nul ne se osoit entremettre de ce faire.
Monseigneur de Dunoys conduisoit le faict de la ville ;   Lahire saillit aux champs et mon maistre avec luy ;   et vint le sire de Raiz, qui amena une belle compagnie   d'Anjou et du Maine pour acompagner la Pucelle.
Et, pour abreger, les dessus nommez furent envoyez   avec elle pour en advenir ce qu'il pouroit et en faire   l'essay ; car de tous points la chouse sembloit estrange   et gueres de gens ne s'i voloient trouver.
La ville   fut avitaillée et se conduisit tellement la Pucelle que   chacun congnut que c'estoit une chouse de la grace de   Dieu et print fiance en elle.
XII.
Après cela vint le temps qu'il fallut que la   place fut secourue.
Par la volenté de Dieu, la Pucelle   marcha et vint secourir la ville, print et leva aucunes   bastilles ; mais touteffoys demoura la puissance des   Anglois fortifiée en ung lieu nommé Sainct-Laurens.
Et, pour ce qu'ilz congnurent que leurs vivres ne leur   pouroient fornir jouxte la puissance des Françoys, ilz   delibererent demarcher et d'eulx en aller.
Et y estoit   le conte de Siffor, le sire de Talbot et autres chefz du   royaulme d'Angleterre.
Et, pour ce qu'il estoit   dimanche, la Pucelle n'estoit pas d'opinion qu'on les   combatist ; mais aucuns compagnons les chevaucherent   tellement que, quant ilz arriverent en la ville de   Meung, ilz estoient hors d'aleyne ; car la pluspart   estoient à pied ; et chascun mist peyne de gaigner la   ville.
Et, pour ce, n'est tel que d'assaillir gens quant   ilz sont près de leur retraicte ; chascun quiert de se   sauver.
Vray fut que aucuns volurent charger à ung   passage, qui furent prins.
Et, pour ce, est-il dit ou Jouvencel  que, à la retraicte que fit le duc Baudoyn à   Crathor, Conyn fut prins et autres.
Aussi avoit dit   la Pucelle qu'il estoit dimanche et qu'on ne les debvoit   point assaillir.
Si ceulx qui furent prins avoient nom   Conyn ou autrement, je n'en sçay ryen ; vray est   qu'il y avoit ung homme qui avoit nom Conyn ; et,   pour mieulx deguiser le livre du Jouvencel, on y avoit   tousjours nommez gens et noms incongneuz.
à Crathor,   pour le vous donner à entendre, et dans tout   le livre, ont esté les chouses meslez, afin que l'on n'en   eust point de cognoissance et qu'on n'y peust ryens   gloser qui c'estoit ne dont ce venoit.
Et, pour mieulx   encores vous advertir, il y a telles deux chouses,   voire trois, qui ont estez mises en une pour cause   d'abreviacion pour oster la congnoissance des chouses   et qu'on ne peust dire que c'estoit.
Touteffoys les   chouses escriptes sont ainsi advenues et veritables ;   et, pour advertir chacun bon et loyal Françoys de ce   qu'il a affaire sans en donner gloire à nul, fors à Dieu,   ont esté les chouses escriptes et divisées en deux et   troys parties, afin qu'on n'en eust point de congnoissance   ne qu'on n'y peust ryen gloser ne adjouster,   comme dit est cy-dessus.
XIII.
Après le lièvement de ce siège, fut prins   par les Françoys Jargiau, Baugency et Mung.
Le conte   de Siffort et les Anglois tirerent aux champs, où estoit   le sire de Talbot, le sire d'Escailles, messire Jehan   Fastoc, chefz, et plusieurs autres barons, chevaliers   et escuyers d'Angleterre, en ung lieu nommé Patay.
La Pucelle par son emprise conclud de les combatre   devant tous les chefz et capitaines, qui là estoient en   sa compaignie, le duc Artus de Bretaigne, le duc   d'Alençon, le sire de Dunois, le sire de Montafillant et   mon maistre, qui fut ordonné pour les gardiger et   chevaucher, Lahire, Poton et plusieurs autres.
Et là   furent combatus et desconfiz, le sire de Talbot prins,   le sire d'Escailles, messire Thomas Rameston et messire   Robert de Hongrefort.
Messire Jehan Fastoc   emmena une compagnie d'Anglois jusques à Yenville   et les saulva par sa bonne conduicte.
XIV.
Après ceste bataille faicte, le bon roy   Charles entreprint, par le conseil de la Pucelle, de   soy aller faire coroner à Rains, ce qu'il fit, et alla   mettre le siège à Aucerre.
Ce pendant, mon maistre   fut prins, que je ne veulx oblier ses faictz ; depuis   se recouyt par son bon sens et hardement.
Le Roy   mist le siège à Aucerre, comme j'ay dit ; de là, à Troyes   et à Rains.
Je ne veult point mettre les petitz chasteaux   ne les petites villes qui furent prinses, pour ce   que les chouses seroient trop longues à escripre.
Il   fut coronné à Rains ; de là, marcha droit à Paris ; et au   devant de luy vint le duc de Bethfort à grant puissance   d'Anglois et de Bourguignons, lequel nous   appellons, ou livre du Jouvencel, le duc Baudoyn, et   à Senlis vint presenter la bataille au Roy, et y eut   tout le jour grandes escarmoches et beaucoup de gens   prins et mors d'une part et d'autre.
Et y eut des   charges si grandes que plusieurs foys furent toutes   les deux batailles en dangier de perdition.
Et, si n'eust   esté ung chevalier, nommé messire Baudoyn de   Champaigne, seigneur de Tucé, ou pays du Mayne, et   ung autre chevalier d'Auvergne nommé Sainct-Peritz,   qui arresterent deux cens hommes d'armes ensemble,   la chouse eust esté en dangier.
J'omets Lahyre qui se   vint joindre avec eulx, et beaucoup d'autres gens de   bien, qui rebouterent les Angloys tellement qu'ilz   cuyderent torner en desconfiture.
Et y eut d'une part   et d'autre, si grant broulis et estour que, si n'eust esté   les bons remedes de bataille qui se donnoient d'une   part et d'autre, ilz eussent estez desconfiz les ungs et   les autres plus de quatre foys le jour.
Touteffoys la   chouse fut si bien maintenue d'une part et d'autre   que la nuyt les departit, et d'autre remede n'y avoit.
XV.
Le bon roy Charles et Jehanne la Pucelle   paracheverent d'aller en avant et prindrent Senlis,   Compiègne et autres places ; et de là vindrent à   Sainct-Denis ; et donnerent l'assault à Paris et ne le   peurent prendre.
Et estoit dedens le duc de Bethfort   avec une grosse puissance d'Anglois.
Entre Paris et   Sainct-Denis eut de grandes escarmoches et de beaux   faiz d'armes, qui dura plus de troys moys sans cesser,   et tous les jours y avoit butin.
Mais le bon roy   Charles ne peust plus tenir son armée ensemble par   faulte de vivres, et s'en revint le Roy en Touraine, et   laissa la Pucelle ès pays qu'ilz avoient conquis, acompagnée   de beaucoup de gens de bien et bons cappitaines.
Et, au retour, ung homme de bien, nommé   Guillaume de Bressay, print Chasteau-l'Ermitage, près   le Mans ; auquel lieu mon maistre se rendit (car il   cherchoit tousjours la guerre quelque part qu'elle   fust), acompagné de messire André d'Averton, seigneur   de Bellin, de messire Pierre de Brezé, de   messire Guy de Fromentières, qui estoit leur conduicte   principalle, pour ce qu'il avoit plus veu que eulx.
XVI.
Et, pour savoir qui estoit le viel cappitaine   de Crathor, c'estoit Guillaume de Bressay ; et, pour   sçavoir qui estoit le Mareschal qui conduysoit tout,   c'estoit messire Guy de Fromentières, lequel est   nommé, ou livre du Jouvencel, le sire de Chamblay ;   et fut ung des trois ambassadeurs, qui vindrent aporter   au Jouvencel le povoir d'avoir autant de puissance   comme le lieutenant du Roy.
Et, pour sçavoir qui est   le sire de Roqueton, est le sire de Raveton, et servit   bien le Jouvencel à tous ses besoings.
Crator est dit   pour le siège d'Orleans et la retraicte que firent le   conte de Siffort, le sire de Talbot et autres Anglois, et   une retraicte pareille que fit le duc de Bethfort en   personne devant Lagny-sur-Marne.
Et, pour ce que   au Jouvencel n'a rien declaré et le plus couvertement   qu'on a peu faire, on l'a faict, et l'on a mis deux et   troys chouses en une.
XVII.
Et, pour vous parler plus clerement de   Crator, il est prins pour le siège d'Orleans et de Lagny-sur-Marne,   et après nommerent-ilz Crator le chasteau   de Sablé et misdrent nom à Chasteau-l'Ermitage et à   Mect, Luc.
Ainsi sont les deux chouses ensemble   interpretées : Lucrator, qui est autant à dire comme   « gaigneur de biens ; » car, par ce moyen, commencerent-ilz   à gaigner le pays sur les Anglois.
Et, pour   ce, sont mises les troys choses en une : Orleans,   Lagny et Sablé ; car de Sablé fist mon maistre de grans   chouses et honnorables, ainsi que vous orrés.
Il partit   dudit Sablé pour executer les chouses qui s'ensuivent,   et de Chasteau l'Hermitage.
Pour ce sont-ilz   nommez, l'un Luc et l'autre Crator ; ainsi sont-ilz   appellez Lucrator ; et les autres lieux dessus nommez   sont la demonstrance de Crator, qui est dit ou Jouvencel.
Les choses mises à pars soy eussent esté trop   cleres, et mondit maistre ne le voloit pas ; car il ne   donnoit point d'argent pour soy faire mettre ès   Croniques.
XVIII.
La prinse du Jouvencel fut faicte par le sire   de Raiz, qui luy voloit oster Chasteau-l'Hermitaige   de peur qu'il vint à plus grant chouse, comme il fist.
Et, pour ce, il le print, où il n'estoit que luy quatriesme,   et le tint prisonnier à Sablé.
Puis luy eschappa   et trouva les moyens d'avoir ledit Sablé sur ledit sire   de Raiz.
Et cela veult dire la prinse de Crathor.
Ainsi   est-il dit ou Jouvencel que c'estoit sur les ennemys ;   et fut bien vray que ledit sire de Raiz luy monstroit   bien qu'il estoit son ennemy.
Et, pour ce qu'ilz estoient   tous deux françoys, mes maistres ne volurent point   declarer sur quoy fut prins Crator, mais seulement   sur les ennemys.
Neantmoins que le Jouvencel, luy   estant prisonier, projecta et pansa la prinse de Sablé   sur le sire de Raiz, ce qu'il fit.
XIX.
De là vint mettre le siège au Chasteau-du-Loir   que les Anglois tenoient, acompagné de messire   Baudoyn de Champagne, seigneur de Tucé, et du   baron de Colonges, et fist venir ung juge de Touraine,   nommé maistre Jacques Amelin, à Tours ; et fut   prinse la place ; et vindrent les Anglois au secours,   qui n'oserent combatre mondict maistre ne la   compagnie.
XX.
Au retour dudit siège et incontinent que   mondict maistre fut à Sablé, il partit et s'en alla à   Laval et là trouva le sire de Loheac, et allerent   ensemble jusques à Sainct-Guillaume-de-Mortaing,   où ilz trouverent une grosse compagnie d'Angloys,   nommez Thomas Ampton et Henry Chou, avec l'estandart   et compagnie du sire d'Escalles.
Lesdits sires   de Loyeac et de Bueil, mon maistre, les desconfirent ;   et fut Thomas Ampton prins et Henry Chou mort, et   l'estandart et compagnie dudit sire d'Escalles destroussez   et desconfis comme les autres.
De là s'en   retournerent à leurs garnisons et firent tousjours   la guerre aux Anglois et grandement y servirent le   Roy.
XXI.
Tantost après que mon maistre, le sire   de Bueil, fut retorné à Sablé, vint devers luy messire   Ambroise de Leré le prier et requerir qu'il voulsist   secourir ceulx de Sainct-Celerin, qui avoit toute   fience en luy.
Et, sur ce, mondit maistre fit toute   dilligence d'assembler toutes les frontières qu'il peust.
Aucuns vindrent à luy ; les autres n'y peurent estre   à heure ; touteffoys il partist avec ses gens pour ce   que le cas le requeroit.
Brussac, cappitaine de Craon,   vint avec sa garnison ; et autres compagnies n'y   vindrent, sinon ses gens et aucunes petites garnisons   d'environ.
Et tant chemina mondit maistre qu'il ariva   à Beaumont et envoya partie de sa compagnie loger   à Vivaing, où il y a environ ung quart de lieue de   distance et ung pont à passer la rivière de Sarte.
Brussart demoura avec lui audict Beaulmont.
Monseigneur   de Champagne avec la garnison de Villenes et   ledit messire Ambroise de Leré, lequel n'avoit point   de compagnée de gens d'armes et n'avoit avec luy   que ung seul compagnon combatant, nommé le Silleux   (je ne sçay s'il estoit homme d'armes ou archier),   alerent loger à Vivaing.
Au matin, au point du   jour, vindrent bien cent chevaulx d'Angloys avec   deux trompetes pour faire crier alarme et amuser le   logis de Beaumont, tandis qu'ilz aloient combatre   ceulx de Vivaing.
Incontinant mondict maistre congneut   leur malice et dit : « Ilz vont combatre noz gens.
à cheval ! à cheval ! » et passa le pont à toute dilligence,   dont chascun n'estoit pas d'opinion ; mais il   disoit que les ennemys estoient empeschez de leur   proye tellement qu'ilz ne se pourroient mettre en   ordonnance de combatre.
Et, sur ce, fit mondit   maistre apeller messire Pierre de Brezé, qui estoit en   la tour de Beaumont, lequel descendit à toute dilligence   et amena la garnison dudit Beaumont, qui   estoit en nombre vingt-cinq lances, lesquelz vindrent   sur le debat et y servirent très bien.
à l'assemblée, ledit   sire de Brezé ordonna qu'on donnast aux enseignes   des Anglois : car ilz sont de telle nature, ainsi qu'on   dit, que, quant leurs enseignes sont ruées et portées   par terre, ilz sont tous esbays et ne se ralient plus.
Il y avoit deux chevaliers de l'hostel monseigneur du   Maine, l'un nommé messire Auvergnas Chapperon, et   l'autre le sire de la Vessière, lesquelz avoient ung   guidon de monseigneur du Maine ; car ledit sire de   Bueil, mon maistre, estoit lieutenant au pays pour   ledit seigneur du Mayne.
Lequel guidon fut porté par   terre des Angloys, puis relevé et baillé à messire   Guillaume de Coursillon qui le porta bien et vaillamment.
Aussi s'estoit-il trouvé avec le sire de Bueil en   tous les bons lieux, où il avoit esté très bien gouverné.
Les chefz et cappitaines des Angloys estoient le bastard   de Salbery, messire Jehan Arthus et Matago,   cappitaine du Mans.
Ledit Salbery se saulva et messire   Jehan Artus y fut mors ; Matago fut prins par ung   vaillant escuyer nommé Jehan de Vaulue et combatirent   corps à corps tous deux bien et vaillamment,   tellement qu'ilz se navrerent tous deux.
Touteffoys le   sire de Bueil, qui vit la bataille entre son escuyer et   ledit Matago, tira celle part.
Lors ledit Matago dist audit   de la Vaulue : « Je ne pouroys contre deux ; je me   rens à vous. » Adonc Jehan de la Vaulue lui dist :   « C'est mon maistre ; vous vous rendrez à lui. » Et le   sire de Bueil respondit : « Jehan, à Dieu ne plaise,   puisque vous l'avez conquis, que j'en preigne la   foy ! » Et, sur ce, Jehan de la Vaulue print la foy.
Le   sire d'Albery estoit chef du siège de Sainct-Celerin,   qui est apellé ou livre du Jouvencel Sardine.
Il s'en   alla et habandonna son artillerie, qui fut gaignée : car   toute l'eslite de l'armée estoit desconfite.
Il est escript   ou Jouvencel ; mais à payne l'entendrez-vous, tant est   desguisé.
Pour ce ay-je volu, moy Tringant, faire   l'exposition, ainsi que je l'ay peu comprendre et   savoir au vray.
XXII.
Après ceste besongne de Vivaing, fut   pourpencé beaucoup de choses à l'encontre dudit sire   de Bueil, qui n'eussent eu jamais bien, si n'eust esté   par luy.
Il fit de haultes et grandes entreprinses et les   mist par son moyen, sens et hardement en bonne   conduicte en avant.
Principallement monseigneur   Charles d'Anjou, qui n'avoit ryens, fors qu'il estoit   de grant maison, ainsi que chascun scet, et du sang   royal, le fist estre conte du Mayne, coucher où le bon   roy Charles, gouverneur de Languedoc, conte de   Gyen, de Civray, de Melle, de Sainct-Maissant et de   Chissé et encore d'autres, tant en don que en achapt,   qu'il eut par l'auctorité qu'il avoit avec le Roy, et   tout par le moyen de mon maistre le sire de Bueil.
Et après declarerons les bons et grans services qu'il   fist audit monseigneur Charles d'Anjou, le tout pour   le bien du bon roy Charles et de tout le royaulme,   dont après il fut mal guerdonné dudit monseigneur   Charles d'Anjou, après les bons et notables services   qu'il fit.
Pour abregier, il destroussa toutes les garnisons   angloises, ses voisines.
XXIII.
Il y eut ung grant cappitaine, nommé   Rodigues, conte de Ribegieux, d'Espagne, et estoit   espaignol de nacion, qui vint loger au Pont-de-Scé,   atout six cens hommes d'armes et leur sequelle,   lequel courut devant Angiers et rançonnoit tout le   pays ; et demandoit à la royne Yolant et à monseigneur   Charles d'Anjou, son filz, grans sommes de   deniers.
Lesquelz dame et seigneur manderent querir   le sire de Bueil (ce qu'ilz faisoient à toutes les necessitez   et affaires) qu'il vint devers eulx ; ce qu'il fist.
Et combatit ledit conte de Ribegieux, qui est le cappitaine   estrangier que vous trouverez escript ou Jouvencel.
Et n'avoit que cent huit lances et troys cens   archiers ; et morut en la besongne le frere dudit conte   de Ribegieux.
XXIV.
En celluy temps le duc d'Alençon, qui   pour lors estoit lieutenant du Roy, fit une assemblée   de tout ce qu'il peust finer, tant des frontières que   d'autres, et manda querir le sire de Bueil et sa compagnie   et passa par devant Alençon.
Auquel lieu estoit   messire Jehan Fastoc, gouverneur d'Anjou et du   Maine pour le roy d'Angleterre, ainsi que bien au   long est determiné ou livre du Jouvencel.
Et, pour   myeulx deguiser icellui Fastoc, il est appellé messire   Jehan Alpy.
Et là vous trouverez ce qui fut faict entre   ledit sire de Bueil et ledit Fastoc.
XXV.
Après le voyage fait, chacun retourna à   ses garnisons, et ne demoura gueres que le siège fut   mis à Sainct-Denis-en-France près Paris par les   Angloys.
Là se tira le conte de Dunoys, le sire de   Loyeac et ledit sire de Bueil et toutes leurs compagnies   jusques au pont de Meullant.
Et eulx estans au   dit pont, vint ung poursuyvant qui dist que messire   Thomas Kiriel et Matago repassoient à Estrepagny et   qu'ilz venoient atout huit cens combatans au siège de   Sainct-Denis pour le renforcer.
Et, sur ce, ledit sire   de Bueil monta à cheval avec bonne compagnie de   Françoys, tant de ses gens que de ceulx qui le voloient   suivre, et rua jus ledit messire Thomas Kiriel et sa compagnie   et print Matago, que autreffoys il avoit eu entre   ses mains.
Et, au soir, le conte de Dunoys et le sire de   Loyeac, qui estoient audict pont de Meullant, furent   joyeulx de l'aventure, comme plus à plain vous voyez   audict livre du Jouvencel ; car maintes entreprinses y   sont mises bien au long, et ceste-cy et autres, dont la   forme et manière de faire y est escripte.
Et, combien   qu'elles soient desguisées, si sont-elles mises ainsi   qu'elles furent faictes, pour monstrer exemple aux   jeunes gens qui ont volenté de suivre les armes, non   pas pour donner louenge à ceulx qui l'ont faict.
Et,   pour ce, me suffist assez declarer les lieux et ceulx   qui ont executé les chouses.
XXVI.
Après ces chouses advenues et faictes   par mondit maistre le Jouvencel (je les escriptz en   gros, afin que chacun sache qui c'est qui les a faictes,   et escriptz la verité à mon povoir), il y a maintes apertisses   d'armes que je ne sauroys escripre.
Pour ce, je   m'en taiz à tant.
XXVII.
Or retournons à parler de Rodigues.
Aucuns ne furent pas content de la destrousse dudict   Rodigues, conte de Ribedyeux, estans en auctorité   autour du Roy, et envoyerent Poncet de Rivière et   Lyonnet, capitaines des gens d'armes, courre à Myrebeau,   pour ce que le Jouvencel le tenoit.
Et là   prindrent beufz, vaches, mulles et tout ce qu'ilz   peurent en revanche de la destrousse de Rodigues.
Ilz estoient grant compagnie et troys foys plus que   n'estoit le Jouvencel, qui estoit dedans la ville de   Myrebeau.
Et, pour ce, faillut qu'il leur laissast faire   ce jour-là à leur plaisir.
Mais, au lendemain, fut au   point du jour à leur lever et recouyt toute leur proye   à Bucières près La Haye en Thoraine, et emporta   leurs enseignes et estandartz de ceulx qui les y   envoyoient.
XXVIII.
Ung peu après, en la presence du Roy,   le sire de Bueil entra dedans Chinon atout quatre-vingts   hommes et fit tellement qu'il fut bien content   de luy.
Encores fit-il tant pour eulx qu'ilz s'en   allerent surement et les saulva sans mal avoir.
Et,   par ce moyen, entra monseigneur du Mayne et autres   en auctorité par le pourchas de monseigneur mon   maistre, qui, puis après, lui pourchasserent le pis   qu'ilz peurent, ainsi que communement il advient que   ceulx à qui on faict du bien ont honte de veoir ceulx   à qui ilz sont tenus.
XXIX.
De là partit mon maistre et s'en alla à   Dreux, où il print Damville d'assault ; puis fut vendu   aux Angloys.
Après vint le sire de Talbot à Louviers,   qui pour lors n'estoit que ung village, pour le cuyder  faire prendre et destrousser.
Quant il sçut que   Talbot venoit combatre, il avoit bien douze cents   prisonniers, ausquelz il dist : « Mes amys, allez-vous   en, excepté Angloys d'Angleterre, gentilzhommes   et gens estans en ville clouse tenant le party d'Angloys.
Vous voyez bien que le roy d'Angleterre ne   vous peult garentir que le roy de France, vostre   souverain seigneur et le myen, ne vous envoye   querir toutes foys que bon luy semblera.
Pour ce,   rendez-vous à tel jour à Dreux de chacune parroisse   ung homme, sur peine d'estre couruz et   d'estre mis à finance comme rebelles et desobéissans. »  Puis Loys de Bueil, son frere, saillit aux   champs avec bon nombre de gens, tant comme mon   maistre et la compaignie repaissoient ; car ilz avoient   faict grant traicte.
Et ainsi que mondit maistre et la   compaignie, comme dit est, repaissoient, Loys de   Bueil, son frere, envoya devers lui ung chevaucheur   à très grant dilligence, lui faisant sçavoir que ledit   sire de Talbot estoit aux champs et chevauchoit pour   le venir surprendre à Lovyers, et desjà avoit-il veu   son advengarde.
Incontinant mon maistre monta à   cheval pour aller au secours de son frere.
Et, quant   il vit venir son secours, il donna avec les gens qu'il   avoit dans l'advengarde dudit sire de Talbot et rua   jus et destroussa, dont Adam Ilthon estoit chef, qui   fut prins prisonnier.
Et Talbot se retira à Verneil à   toute dilligence, et les baillifz de Rouen et de Gisors   se retirerent droit à Rouen.
XXX.
Le lendemain, Talbot envoya sur une   montagne près Louviers aucunes gens, que pareillement   Loys de Bueil destroussa.
Puis s'en revindrent   à Dreux, où ilz firent d'autres destrousses et entreprinses,   qui longues seroient à racompter.
De là partirent   et allerent emparer Sainct-James de Beuvron,   où ilz firent de belles chouses, et destrousserent Jannequin   Bachetier et André Trollot, cappitaines d'Angloys,   et de là prindrent Saincte-Suzanne sur les   Anglois.
XXXI.
Puis fut prins une trefve entre les Françoys   et les Anglois.
Sur quoy, monseigneur le Daulphin   entreprint d'aller secourir le duc d'Autriche en   Almaigne.
Et y vint Matago, anglois, Reinefor et   autres jusques au nombre de quatre cens lances et   quatre cens archiers, lesquelz ne furent point à la   bataille que monseigneur le Daulphin gaigna sur les   Soysses, par ce qu'ilz ne peurent pas venir à heure.
Et, si vous volez dire qu'ilz n'ayent esté mis en la fiction   du roy Amydas, c'estoit de peur que la chouse   fut congneue ; et fut mis en leur lieu messire Guillaume   Boqueton ; car on faisoit sur le livre ce qu'on   povoit pour n'y entendre ryens.
Ainsi estoient les   chouses meslées l'une parmy l'autre ; mais touteffoys   c'estoient chouses advenues et y eust eu quelque   entendement, ce que ne voloient ceulx qui faisoient   le livre dudit Jouvencel.
Il y a beaucoup d'exemples   qui se declarent ou livre du Jouvencel assez d'eulx   mesmes, au moyen de quoy n'en parle plus.
XXXII.
Et, sur ce, monseigneur le Daulphin fit   prendre par mon maistre Montbelliart à peu de gens   sur Allemans, Bourguignons et Savoysiens, puis   donna à mon maistre commission d'aller secourir   le siège de Surich, qui estoit à monseigneur d'Autriche,   où les Soysses tenoient le siège.
Et, quant les   Soysses seurent la venue de mon maistre, ilz partirent   du siège de Surich et vindrent au devant de   luy pour le combatre.
Monseigneur le Daulphin l'avoit   fait son lieutenant et capitaine general sur toute son   armée.
Aussi n'avoit-il avec luy cappitaine que le   comte de Dampmartin, messire Martin Gassic et   Stevenot de Vignolles.
Il combatit les Soysses devant   Basle et les desconfit, ainsi qu'il pleut à Dieu.
Et   avoit monseigneur le Daulphin, son maistre, au doz   pour le secourir, si mestier en estoit.
XXXIII.
Après cela, monseigneur le Daulphin   mist en subgection tout le plain d'Aussais, depuis   Basle jusques à Strasbourg ; puis fut mandé par le   Roy son pere et rendit Montbelliart et tout ce qu'il   tenoit au plain d'Aussays jusques à quinze places,   villes et chasteaux par le commandement du Roy son   pere.
XXXIV.
Tantost après, les Angloys rompirent   la trefve, parce qu'ilz prindrent Fougeres, et, sur ce,   le Roy reprint la guerre à eulx et recouvra Normandie   et Guyenne.
Et ne fut Guienne gueres françoys   qu'il ne se rebellast : le sire de Talbot vint à Bourdeaux   avec une grande armée d'Anglois et la pluspart   du pays luy obéist.
Le Roy envoya monseigneur   de Foiz, monseigneur de Dorval, Poton de Santrailles   et autres seigneurs, chevaliers, cappitaines et   escuyers ; et deça la Gironde envoya le sire de Bueil,   mon maistre, son lieutenant, monseigneur le marechal   de Loheac, messire Jacques de Chabanes, grant   maistre d'hostel, le sire de la Forest, Joachin Rouault,   le sire de la Vessière et maistre Jehan Bureau.
Et   bailla mondit maistre audit Joachin et à messire René   d'Espeaux et Loys Sorbier une barrière coulisse en   garde de par le Roy, qui estoit à l'entour du camp.
Et s'i gouvernerent bien et vaillamment.
Et vindrent   de Bretaigne les sires de Montaulban et de la Hunaudaye.
Le maréchal de Jalonges estoit à Bergerac tout   porté ; le sire de Talbot s'advisa que la plus petite   compaignie estoit deça la Garonne, et estoient gens   pour combatre à pied et menoient grant charroy et   artillerie, et que les seigneurs, qui estoient delà la   Gironde, estoient grant puissance et gens à cheval, et   ne les trouveroit, sinon à leur plaisir, et les autres   ne luy povoient fuyr, ainsi qu'il luy sembloit.
Pour ce,   marcha droit à eulx, et mal luy en print ; car il fut   desconfit devant Castillon en Périgour, comme plus   au long est contenu ou livre du Jouvencel.
XXXV.
De là s'en partirent les seigneurs et   cappitaines susdits et prindrent Sainct-Million et   Liborne ; de là tirerent à Lormont devant Bourdeaux.
Le Roy s'en alla à Liborne et fit venir grans   navires par mer de Normandie, Bretaigne, Olande,   Zelande, qui lors estoit à La Rochelle, et y vint l'admyral   de Bretaigne en personne.
Le sire de Bueil,   mon maistre, estoit pour le temps admyral de France,   qui fut chef de ceste armée, comme admyral et lieutenant   du Roy à Lormont.
Ainsi je vuel dire que c'est   le mariage qu'il eust de la fille du roy Amydas par   fiction : car deça la Gironde il fut lieutenant du Roy   par mer et par terre.
Si se acquita bien mon maistre   de l'honneur que le Roy lui fist et tellement, graces   à Dieu, que le Roy conquist Bourdeaux et tout le   pays.
Et, en tant qu'il le fist lieutenant en celle partie,   j'entens que le Roy lui avoit donné sa fille pour   la puissance que luy avoit donnée et l'honneur qu'il   lui fist.
Aussi par ceste fiction du roy Amydas est à   entendre que, quant le Roy commist le Jouvencel,   mon maistre, son lieutenant devant Bourdeaux, on   fit des rapportz en le cuydant brouller avec le Roy,   disant que mondit maistre et aucuns avec luy faisoient   des chouses qui ne luy plaisoient pas, et qu'il estoit   besoin y donner provision.
Et, pour lesditz rapportz,   ne fut pas le Roy content de luy, quelque service   qu'il lui eust faict, et luy manda que incontinent   allast devers luy à Liborne : ce qu'il fist.
Et, ce tantost   qu'il fut devers luy, le Roy congneut les faulx   rapportz qu'on avoit faict de luy.
Pour ces causes,   suplia au Roy que son plaisir fust le descharger de   l'auctorité et puissance qu'il lui avoit donnée et commetre   quelque homme de bien à Lormont et prendre   ou faire prendre le serment de tous les capitaines et   gens d'armes qui y estoient.
Adonc congnut le Roy   qu'il n'estoit ryen desdictz rapportz, et en fut très   content en donnant plus de puissance que devant à   mondit maistre le Jouvencel.
XXXVI.
Des chouses qui ont esté desguisées et   divisées ou livre du Jouvencel, je vous en dis l'exposition.
D'autres pratiques qui ont esté faictes, que   mon maistre et autres ont faictes et executées à l'exploict   de la guerre, je ne les vous declareray point ;   car vous en trouverez la pluspart ou livre du Jouvencel,   ouquel mondit maistre y a point volu estre   nommé.
XXXVII.
Et, pour vous declarer le conte de   Parvencheres ou livre du Jouvencel, ce eust esté forte   chouse d'avoir couché tous les lieutenants que le Roy   ordonnoit ; car il en a eu plusieurs et en plusieurs   pays et contrées.
Entre les autres, il s'est fort aydé   du conte de Dunoys ; car il y avoit de grans princes   lieutenans en plusieurs pays ; mais le Roy lui donnoit   communement des charges çà et là et lieutenances ;   mesmement, là où estoit la personne du Roy et des   grans seigneurs, l'ay-je veu lieutenant sur les gens   d'armes.
Et, en beaucoup de lieux, le Jouvencel,   mon maistre, l'acompagnoit, et, quant le Roy embesongnoit   monseigneur de Dunoys en son conseil ou   autrement, du voloir du Roy, il laissoit volentiers la   charge au Jouvencel.
XXXVIII.
Le Jouvencel fut lieutenant du conte   du Mayne et du duc d'Alençon quelquefoys.
Et pour   ce est-il dit en son livre qu'il estoit lieutenant du   conte de Parvencheres, pour ce que ces seigneurs   le laissoient en leur lieu.
Et, pour mieulx deguiser   tousjours icelluy livre, on les appelle tous le conte   de Parvancheres.
Aussi, de la part des Angloys,   il est entendu pour tous lieutenans du roy d'Angleterre   le duc Baudoyn, dit le duc d'Ath, pour le duc   de Bethfort, et le conte d'Arondel pour le conte   d'Orthe.
XXXIX.
Il saillit de la compaignie du Jouvencel,   mon maistre, plusieurs gens de bien qui se firent   grans gens, et entre les autres messire Anthoyne de   Champagne, Joachin Rouault, qui depuis a esté   mareschal de France, Jehan de Brezé, messire René   de la Jumelière, et mesmement messire Pierre de   Brezé, qui depuis a esté grant senechal de Normandie,   et plusieurs autres.
Et, pour ce que j'ay en mon   entendement sceu la verité des chouses, je les ay   mises le plus au vray que j'ay peu, grossement, sans   plus declarer.
Et soyez seurs qu'il n'y a point de   faulte en ce que j'ay cy-devant escript.
Et, s'il n'est   si bien mis et si au long comme il appartient, je supplie   aux lisans qu'il leur plaise me pardonner.
.
