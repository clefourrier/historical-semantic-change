De sainte Bateulz, royne de Franche.
Sainte Bateulz fu ravie et tolue ou royamme d'Engleterre et fu fille le roy d'Engleterre et fu accatee d'un vaillant homme et honnourable qui avoit a non Herchenoal et gouvernoit a ce tampz le palayz du roy de Franche.
Elle fu du lignage au duc de Sassongne et estoit belle de corpz, caste, sobre, sage, humble et gracieuse.
Elle pleut tant audit prince qu'il le fist boutilliere de son hostel, en lequelle dignité elle servoit si humblement a tous qu'elle les descauchoit et torquoit leurs sollers et s'apportoit l'yauwe pour eulz laver sans commander et sans orgueil.
Quant li femme du prinche Herchenoal fu trespassee, il le vault espouser, mais elle tapist en .i.
requoy de le maison et gecta sur li povres et viés drapiaux, pour ce que nulz ne cuidast qu'elle y fust repuse et ne fu point trouvee et se parti de le maison du prinche a recelee et li prinches espousa une autre.
Aprez, par le grace de Dieu     qui a che l'ordena, elle fu femme du rois Clovys, fil le roy Dagonbert, le xiiije roy de Franche et Cloys fu le .xv.e et quant sainte Bateulz que li aucun appellent sainte Baudour,  mais c'est pour tout une sainte, fu royne de Franche, elle faisoit mainte aumosne as eglisez et as povrez par le main de l'abbé Genois qui a le requeste du roy hantoit le palays et fu depuis evesquez de Laon.
Ceste royne abati et osta le pestilense de simonie.
Elle fist cesser les subsides et les maletottez du royamme qui grevoit tres fort le menu peuple.
Elle fist faire a .ij.
lieuwes de Paris une abbye de nonnains qui avoit a non Celee.
Et, puis se, fist faire l'abye de Corbie en l'onneur de monseigneur saint Pierre et y donna grans terres et grans revenues.
Elle donna a pluiseurs abyes maint biau don et ottria franquise as eglisez.
Elle raccata pluiseurs prisonniers.
Elle fist pluiseurs povres enfans entrer en religion et le faisoit du sien pour l'amour de Dieu.
Et puis renoncha au monde et se  fist mener en l'abeye de Celee et y prist l'abit de religion.
Elle servoit en le sepmaine en le cuisine et ostoit l'ordure a ses mains et se tenoit pour une des menres de l'abeye et obeyssoit tres humblement a toutes les dames et leur commanda et pria qu'elle ne fesissent nul compte de li, nient plus que des autrez.
Et quant elle fu prez de se mort, une noble vision li fu moustree, car elle vit une esquielle droicte devant l'autel Nostre Dame qui atoucqoit jusquez au chiel et li sambla qu'em le compaignie des sains uns anglez montoit as secrés du chiel par les degrés de celle esquielle.
Elle avoit une filleulle qu'elle avoit levé de fons, pour lequelle elle pria Nostre Seigneur qu'elle morust devant luy et ossy fist elle et bien tost aprez trespassa li sainte amie de Dieu.
Et quant li  sainte ame yssy de son corpz, une divine clarté resplendi sur le corpz et chil qui estoient autour du corpz virent le compaignie des anglez venir a l'encontre de li, avoec lezquelz estoit ses fyablez amis li evesquez Genois.
Et virent que li angle prirent le sainte ame en leurs mains et l'emporterent en volant ou chiel.
Ly royne Clotiude qui fu femme au grant Cloeis que saint Remi baptisa fist faire de premiers l'abie de Chelee en l'honneur de saint Jorge, mais pour che qu'elle estoit petite li royne Bateulz le fist toute abattre et refaire plus grande et plus honnourable.
Ceste sainte dame fu nee oultre mer et fu ravie et menee de son pays et vendue a .i.
noble prinche Herchenoal si comme dessus est dit.
Elle  fu femme du roy Clovis, si en ot .iij.
filz, le non de l'aisné fu Clotaires, li secondz Childerich et le terch fu Thierris.
Elle enhortoit le roy qu'il fust caritables a saincte eglise et as povrez.
Et   combien qu'elle portast habit seculer, s'estoit elle moult religieuse et tous jours en orisons et deprioit Nostre Seigneur devotement que par sa pité il volsist parfaire en li che que par sa grace il li avoit inspiret.
Et Dieux li rois debonnaires l'oy et vit lez larmes de la saincte, si ly envoya confort et ayde d'un saint abbé nommé Genois, par lequel la sainte gouverna et ordena et acomplist les vij.
oeuvrez de misericorde.
Et elle envoioit par luy es lieux divers de son regne aumosnez pour faire prier pour le roy son signeur et pour li.
Aprez, li roys Clovis ou .xvij.e an de son regne morut et fu Clotaires fais roys en Franche,  Childerich rois en Austrie, c'est Ardenne et Lorraine.
Aprez ce, osta la sainte dame une perverse hiresie plaine de simonie qui couroit ou regne et en sainte eglise, car contre l'estatu du saint canon pluiseur accatoient lez saintes ordenez et bienfissez de l'eglise.
Et quant li pluiseur avoient hoirs maslez, desiroient plus qu'il fuissent mors que vifz, car on les soloit vendre en maniere de servage, mais par li fu abatue ceste convoitise et mauvaise avarisse et fist commandement que jamais en tel cose nulz n'en usast.
Et pour mieulz acomplir sa sainte volenté adfin qu'elle peust avoir mansion ou chiel, elle edefia une abye de nonnains prez de Paris ou elle fist une sainte femme abbesse nommee Bertille.
Et en l'abbeye de Corbie qu'elle edefia y fist .i.
abbé nommé Theodefris qui par avant avoit  esté evesquez, mais adont estoit moisnez a Luceu.
Et avoec ce que la sainte avoit fait riche ceste abbeye, li abbés saint Philebers, abbés de Gemeges, y donna une forest et les pasturagez et ossy tout le lieu ou li abbye estoit fondee avoec une ville et plenté d'or et d'argent.
Sa saincte devocion croissoit et monteplioit habundamment en telle maniere qu'elle volt relenquir le siecle et vivre et morir en religion.
Mais li prince du royamme ne s'i volrent consentir, car il disoient que tout li regnes estoit gouvernez par le prudense et le sapience de li.
Puis vint uns evesquez nommés Sigebrans plains de grant contencion entre les Franchois, dont li prince du royamme le firent mettre a mort, pourquoy il orent doubte que la sainte ne presist crueuse venganche et correction d'yaulz.
Et pour ce eschiever, il enhorterent qu'elle emplefist son desir d'entrer en religion.
Finablement la sainte fu enterree devant l'autel Sainte Croix qu'elle avoit fait faire, ou Nostre Seigneur demonstre maint biau miracle.
Sa feste est le xxxe jour de jenvier.
.
