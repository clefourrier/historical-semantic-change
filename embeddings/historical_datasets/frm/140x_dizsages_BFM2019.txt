Les diz et proverbes des Sages CHATONS N'est pas sires de son païs Qui de ses hommes est haÿs ; Bien doit estre sires clamés Qui de ses hommes est amés.
VIRGILLES Ou monde n'a si grant dommaige Com grant seigneur a fol couraige ; Par seigneur de fol escient Ont le leur perdu mainte gent.
CATHONS Qui le bien voit et le mal prent Il se fouloye a escient ; L'en doit tenir pour fol cellui Qui pourchace le sien ennuy.
SALEMONS Par deffaute de bon seigneur Porte on a maint fol grant honneur ; Et pour fol tenir compaignie Est mainte amour descompaignie.
TULLES Homs qui despent plus qu'il ne doit En povreté mourir se voit, Et cil qui despent par raison Monteplie en bien, ce voit on.
SENEQUES Ne dois ton ami essaier De la chose dont n'as mestier ; Cil n'ayme pas souffisamment Qui aime pour avoir argent.
JULLES Doulce parole fraint grant ire, Durs parlers felon cueur empire ; Le bon aparleaparles doulcement Et le felon harougement.
PLATONS Qui d'autrui duel a lié couraige Souvent est prés de son dommage, Et nulz ne doit amer cellui Qui est joyans d'autrui ennuy.
BOECES Homs en aprenant desaprant Quant il voit qu'amour le sourprant, Car amour fait pour fol clamer Celui qui s'en laist surmonter.
SALEMON Il te couvient par estouvoir, Se tu veuls bon service avoir, Laissier toute ta voulenté     Pour ton seigneur servir a gré.
THOBIE Qui de son serf fait son seigneur Ne peut vivre sans deshonneur ; Qui gette ce qu'a ses mains tient A ses piez, pour fol se contient.
OVIDE Folz est cilz qui se laist seurprandre De ce dont autrui veult reprandre ; Sens ne peut estre de grant pris Dont le maistre remaint surpris.
ORACES Grans dons font maint juge avugler El droit, et maint tort eslever ; Qui plus couvoite qu'il ne doit, Sa couvoitise le deçoit.
MARCOUX Qui trop en son cuidier se fie Deceüs s'en treuve a la fie ; Il avient bien que li homs mort Tel morcel qui le maine a mort.
SALEMONS Qui respont avant qu'il n'entent, Sa folie chiet en present ; Mieulx vault qui despont sa folie Que cilz qui cele sa clergie.
ARISTOTE Il vient mieulx oïr et aprandre Que ne fait lire sans entendre ; Autant vault qui oit et n'entent Com cilz qui chace et riens ne prent.
YSIDOIRE Qui ce souffist que Dieux lui donne Plus a que tel porte couronne ; Folz est qui couvoite autrui terre Pour tousjours demorer en guerre.
MACER Qui trop est serfs a son avoir Paix ne honneur ne peut avoir ; Trop est la richesce mauvaise Dont li sires n'a preu ne aise.
THOBIE Ne peut servir fiablement Qui recroit amoureusement ; Au service voit l'en l'amour, De ce ne suis point en cremour.
YSIDOIRE Pis vault compaings, s'il n'est loyaux, Que plaie dont on voit boyaux ; Car a plus grant peine est sanee Plaie de langue que d'espee.
YPOCRAS L'en doit moult haïr le soulas Dont en la fin on dist :  « helas ! »  Cilz est folz, ce vueil tesmoingnier, Qui devant son sens prent moullier.
SENEQUE Tant vault amour comme argent dure : Quant argent fault, amour est nulle ; Qui le sien despent folement, Il n'est amé de nulle gent.
JULLES Il fait bon eschever l'ennuy Dont nul bien ne vient a nulli ; Qui maintient fole compaignie Souvent en pert honneur et vie.
MACER Folz est qui tant est abstinens Qu'il en pert sa force et son sens ; Mieulx vault mengier courtoisement Que faire vilain testament.
VIRGILLES Grant folie est de tant amer C'on face de son doulx amer ; Amer, haïr trop cruelment Fait faire maint faulx jugement.
CATHONS Ou mont n'a traÿson si grant Com celle c'on fait en samblant De servir amoureusement Et d'eschever vrai jugement.
SALEMONS Oste ains de ton oeil hors l'estel Qu'en l'autrui voyes festucel ; Folz est qui ne congnoist en lui Ce qu'il veult jugier en autrui.
TULLES Qui donner veult ne doit attendre Qu'on lui ruist : son don en fait mendre ; A son ami, com bien c'on l'aimt, Reuve assez qui se complaint.
SENEQUE De ce que tu peus faire au main N'atens le soir ne l'andemain ; Telz maine au matin grant boubant Que ains le vespre est mius dolent.
JULLES Qui riens commence, il doit sentir La fin ou il en peut venir ; Homs ne doit dire qu'ait riens fait De l'oeuvre, ains que parfaitte l'ait.
CATHONS A la foiz avient que li hom Bat le chien devant le lyon ; Belle doctrine met en lui Qui se chastie par autrui.
MACER Ne doit a son ami promettre Qui le don present y peut mettre ; Qui tarde a donner longuement Assez fait escondit present.
CATHON Qui son pouoir veult essaucier Aimt ses amis et tiengne chier ; Souvent sont plus fors deux amis Que ne soient quatre anemis.
SALEMON Qui compaignie au saige tient Par raison plus saige devient, Et qui d'amours au fol s'assamble Il couvient que le fol resamble.
BOECE Folz est qui ne se veult servir Qui n'a dont sergent puist tenir ; Malement penseroit d'autrui Cilz qui ne veult penser de lui.
THOBIE Reviaux qui ne scet maintenir Fait maint homme pour fol tenir ; Mieulx vault du sien faire raison Que oultraige en autrui maison.
YSIDOIRE Il vault mieulx tarder de mesprandre Que trop grant folie entreprandre ; L'en ne peut plus bel amender Le meffait, que de l'eschiver.
JUVENAL Trestoute en souëf nourriture Ne gist mie bonne aventure ; Petit vault li acoustumance Qui deçoivre du corps la mance.
LUCANS Homs qui veult jugier loyaument Doit garder au commencement Qu'il ne soit trop d'amours sourpris Ne de grant haïne entrepris.
DOCTRINAL Homs monte par humilité, Mesure le tient en chierté, Orgueil fait homme trebuchier, Paresce le fait mendier.
YPOCRAS Par seulement boire et mengier Se peut l'en bien adommaigier ; Folz est cilz, telz est mes recors, Qui pour sa langue pert son corps.
JULLES Uns povres en franc tenement Vault mieulx qu'uns sers a grant argent ; Or ne argent ne vault ou monde Riens vers grace, quant Dieus l'abonde.
EUSEBES Qui auques vit et souffrir peut, Il voit auques de ce qu'il veult ; Souffrir est bons, quant l'en ne peut : Grant chose a en « faire l'estuet ».
MINOR Bon fait et congnoistre et user Dont l'en peut le mal eschiver ; Au venin couvient le triacle, Et au grant mehaing le miracle.
DOCTRINAL En homme n'est riens tant honteuse Que c'est de maintenir oyseuse ; Par engin est li homs moult saiges, Et si le fait moult li usaiges.
LUCAN Qui son don pleure aprés et plaint, La grace de son don estaint ; Mieulx vault un don de lié couraige Que ne font quatre par haussaige.
SYLO Cilz qui son cueur veult garder d'ire Croire ne doit quanqu'il oyt dire ; Car qui fait de s'oreille nasse Grant tourment a son cueur amasse.
VIRGILLES Pour bel parler ne pour savoir N'est nulz prisiez, s'il n'a avoir ; Car pour avoir est l'en amés, Et pour avoir deshonnourés.
MACER Qui plus despent qu'a lui n'affiert Sans coup ferir a mort se fiert ; C'est trop folement despendu Quant pour despendre on est pendu.
SENEQUES L'en doit saige felon cremir, Et sot felon fait bon haïr, Sot debonnaire deporter, Et saige debonnaire amer.
VIRGILLES Qui tous ses bons veult acomplir A nul bon chief n'en peut venir, Ne ja n'iert de douleur gettés Qu'acomplir veult ses voulentés.
JULLES Li homs qui riens ne scet et aprandre ne veult Et qui n'a qui le serve et servir ne se veult Et cellui qui riens n'a et gaaignier ne veult, Il n'est pas de merveille se Povreté l'aqueult.
Chatons dist Nuls ne puet amer sans dobter, L'en ne puet doubter sans amer.
Fortune tourne en petit d'eure : Tel rit au main qui au soir pleure.
Chatons dist Qui son cuer croit plus qu'il ne doit Soi meisme folement deçoit ; Et qui boit tant qu'il en est yvres, De cens et d'avis est delivres.
Section 2 omise, car texte en latin  Quatrains apocryphes.
Assez vault mieulx amis en voye Que ne font deniers en courroye ; Qui de prandre est amenevis De donner doit estre hardis.
Qui de felon fait son portier, De traïtteur son conseillier, De fole femme sa moullier, Mourir ne peut sans encombrier.
Deux choses sont que pas ne quier : C'est jeune femme et esprevier ; Car il fault pour eulx trop veillier, Et si les pert on de legier.
On ne peut faire par raison De viel mesrien neufve maison, Mais l'en fait bien tost par usaige De deux vielz culz neuf mariaige.
Saiges est qui l'omme deporte, Qui ire et mautalant souporte : Je ne say chose qui tant plaise, C'on die bien ou qu'on se taise.
Assez avoir et pou devoir Et faire au monde son devoir Et en bon estat remanoir, Il y couvient grant sens avoir.
Qui du tout met son cuer en Dieu, Il a son cuer et si a Dieu ; Et qui le met en autre lieu, Il pert son cuer et si pert Dieu.
An mesdire d'autrui le pechié est trop grans, Mieulx vault ung lierre, certes, ne fait un mesdisans : Le lierre puet bien rendre l'autrui en aucun temps, Mais qui tost autrui grace, perdue est a tous temps.
Personne servant, quel qu'il soit, Ne doit couvoitier ce qu'il voit, Autrui chose, grant ne petit, S'il veult venir a bon prouffit.
Avoir de clerc, toison de chien Ne doivent pas venir a bien ; Tous procureurs et advocas Prennent tousjours sans estre las.
Tout sens en grant barbe n'est mie : Tel grant barbe a, qui sens n'a mie.
Riche menteur, povre orguilleux Hait Dieu, et viel luxurieux.
Li homs qui vit plus de cent ans A passé le plus de son temps ; Il doit penser en sa jeunesse, S'il vit, qu'il cherra en viellesse.
Nul ne voulroit viel devenir Ne nul ne veult jeune mourir ; Mais Nature ne puet soufrir Que l'en vive sans enviellir.
Garde bien devant qui tu dis : Tu ne scez ou tu as amis ; En tel peuz tu avoir fiance Qui desire ta mescheance.
Ou tost, ou tard, ou prés, ou loing, A le fort du foible besoing ; Povre homme saige est hors bouttez, Et sot riches est appellez.
Qui autrui mal va pourchaçant, Le sien pourchace par avant ; Personne ne face a autrui Ce qu'il ne veult qu'on face a lui.
Qui bien se mire, bien se voit ; Qui bien se voit, bien se congnoit ; Qui bien se congnoist, poy se prise, S'a son jugement bien s'avise.
Homs tant plus vit et plus aprent Et plus scet de gouvernement ; Pour ce doit on a son enffant Monstrer le bien tant qu'il soit grant.
Qui contre l'aguillon estrive, Par deux fois se point et empire ; Et cil refait grande folie Qui son seigneur recontralie.
Nostre vie n'est pas estable, Ce savons nous chascun sans fable ; Pour ce vous lo de l'amender : La mort ne vous fait que traittier (?).
Moult est fol qui a fol se mire Et fol est qui a fol atire ; Et qui a fol donne sa fille, Bien la pert et si ra sa fille.
Par beau parler et par souffrir Peut on a grant honneur venir ; Par parler acquiert on amis Et par trop parler ennemis.
Peuple qui n'a gouvernement Va a declin villainement ; Et cil acquiert son sauvement Qui bon conseil requiert souvent.
Qui plus despent qu'il ne gaaingne A la folie s'acompaigne ; Bon fait despendre par raison : Dieu et le monde aiment raison.
Qui a des pois en sa maison, Du pain fetiz et du boillon, De grant folie se demente De mielx avoir, s'il n'a grant rente.
Le monde se merveilleroit Du grant sens que homme aroit S'il ne croioit jamais conseil De femme ne de son pareil.
Cil est bien fol qui met s'entente En cent n'en cinq ne en cinquante.
Qui trop se fie en fole femme, IL pert le corps et si pert l'ame.
Ne t'aprouche de fole femme : Tout y pert on, et corps et ame ; La femme bel semblant fera A cil qui plus argent avra.
Femme qui prent, elle se vent, Femme qui donne, s'abandonne ; Femme qui veult s'onneur garder Ne doit ne prendre ne donner.
Droit dist, si en sommes certains, Que le maintenir de putains Vault pis de serpent et de vuivre Ne d'omme qui tous jours est yvre.
Putain fait tant par ses deux mains Et despent tout et soir et mains, Tant comme a qui argent ly livre : De quant que tient tost est delivre.
Qui croit putain et dé carré Ne mourra ja sans povreté ; Putain si est de tel maniere : Tant lui est devant com derrere.
Ce que tu fais, fay saigement Et si pren garde adés avant ; Homs trop hardiz est effraiez Quant de conseil n'est dottrinez.
Nulz homs pour grant possession Ne se puet vivre richement S'il n'a sens et discrettion Pour soy gouverner saigement.
Car par sens on puet largement Despendre, donner et acquerre ; Pour ce dit on communement :   « Tant vault homme, tant vault sa terre ».
Clers parlent de benifices, Ribaus de faus et de niches, Chevaliers d'armes, et villains De jumens et de leur porlains.
En amor de riche homme, En santé de viel homme, Et en beau temps d'iver, Nul ne s'i doit fier.
Tel a lez oils ors et vilainz Qui lez eüst et beauz et sainz Se tant de senz en li il eust Qu'enprez mengier laver lez seust.
Vous qui avez le vent a gré Et estez par bien de la court, Gardez vous du pas du degré, Que le descent n'en soit trop court.
O tu, entent a moy, diva : Se tu pledez, tout y va.
La pes, la pez - y n'i a tel - Sauve l'ame, corps et chatel.
Ne puis dormir se ne sui yvre, Et se ne dorm, je ne puis vivre ; Or escouvient, se je veul vivre, Que je soie touz les jours yvre.
Qui plus despent qu'a lui n'apent, Souvent avient que nen le pent ; Or est donquez cil mal vendu Qui pour sez despens est pendu Se tout le sens de cest monde savoiez Au temps present, et point d'argent n'avoiez, Et tu fussez aussy bon comcome saint Pol, Se tu n'as riens, on te tendra pour fol.
Selon le tour du temps qui est, Nul n'est proisié qui flateur n'est, Et sy peust bien par tout aller Qui placebo soit demener.
Qui est flateur, il a le temps, Et qui dit voir, il a fort temps ; Mais encore vendra le temps Que li flateurs avront mau temps.
Se tu ne mez reson en toy, Elle c'y mectra maugré toy ; C'elle c'y met, tu es honnis, Se tu l'i més, tu es garis.
Ce n'estoit point de Dieu pour bien guerredonner Et n'estoit point d'enfer pour amez tourmenter, Si est pechié tant vil et tant fait a doubter Que nul ne le devraitdrevrait ne faire ne pencer.
Qui de folie s'entremet, N'est pas merveille s'il i met De son chastel aucune fois ; Mieux li vaudroit tenir tout cois.
A fame bien servir et a son gré respondre Afiert plus de metailmestail qu'a une cloche fondre.
De tant ressamble fame a pluie : Moult desiree, tost ennuie.
Quant uns preudons povres devient, A nulli de luy ne souvient ; Et quant Fortune l'a haut mis, Chascun veult estre sez amis.
Bon est boire de vin, qui par raison le prent : Qui le prent par raison, a parler lui aprent, Et cil qui tant en boit que le vin le souprent, Il se gieste en la boue, et s'en moque la gent.
Qui povres est et mau vestus, Il n'est nulle part bien venus ; Et qui est richeriches et bien garnis, Bien venus est de ses amis.
Onc geline n'ama chapon, N'aussi putain n'ama preudon, Si ce n'est pour le sien avoir ; On s'en peut bien appercevoir.
De tant ressamble femme a pluye : Desiree est, mais tost ennuye ; Qui son cuer mect en folle femme, Il pert avoir et corps et ame.
Quant ung compaings d'argent n'a point Et la saveur du vin le point, Je ne m'en esmerveille point S'il mect en gaige son pourpoint.
De legier met tout en despense Qui nuit et jour a sa mort pense ; De legier toute rien despit Qui pense qu'a mort n'ait respit.
La femme est de trop prés hastee Qui de mentir n'est avisee ; Il ne sot onc si bon temps estre Qu'on ne perdist a putain paistre.
Beauz filz, ce dit Chaton, aprens, Qu'il n'est avoir qui vaille sens : On te puet toulir ton avoir,     Ce ne puet on pas le savoir.
Sapience au commencement Doit donner homme entendement De Dieu servir et bien amer, Mais li fol n'y veullent penser.
Je pris plus un petit avoir, Dont on puet paix et Dieu avoir, C'un tresor par yre acquesté, Dont on ait enfer achaté.
Se Fortune t'a mis sur roye, Par bons fais te dois alever ; Si gart que point ne t'en desvoye : Peine seroit du relever.
Merveille est que Dieu ne confont Les lieux et ceulx qu'i contrefont Qu'ilz aient en eulx vraie raison, Et si n'y a que traïson.
Qui blandist homme par devant Et darrier le va decevant, Il point pis, a m'entencion, Que la queue de scorpion.
Je lo a tout homme et ennorte Que de bons fais prenne sa sorte, Soustiengne droit et raison face ; Par ce verra Dieu en la face.
Li homs qui a noble richesse Maintiengne a point doulce largesse, Amoderé contenement, Et si se tiengne nettement.
Aime ton Dieu et son service, Par ce pourras eschiver vice ; Soyes garni d'umilité, Pren compassion et pitié.
Quant ta jeunesce vois florir, PensePenses qu'il te convient morir, Laissier parens, biens, heritage ; Avoir n'y pues autre avantage.
Pour ta conscience avoir delivre Je te deffens de l'autrui vivre ; Soyes a Patience offrans, Vis de ton pain : tu seras frans.
Hours, lyon, chat, singe et chien, Ces .v.
bestes aprent on bien ; Mais on ne puet par nul engien Mauvaise femme aprenre bien.
Il est bien fol qui entreprent Chose dont aprés se repent ; Mieulx vault au mal non consentir Qu'aprés le fait lui repentir.
On a amis par grant avoir, Povres homs n'en puet nulz avoir ; Qui le sien despent folement, Il n'est prisiés de nulle gent.
Droit jugez doit estre loyaulx, N'est pas droit juge qui est faulx ; Loyal jugerecevroitreceveroitmort Se il jugeoit du droit le tort.
Ou monde n'a rien qui tant griefve Quon ly humbles quant il s'eslieve, Et si n'est plus cruel dommaige Qu'en petit cueur mauvais courage.
Assez jeunés, assez veillés, Et de mal faire vous gardés ; Adés soiez en oraisons A genoulx, en afflictions.
Et paiez quant que vous devez Et donnez quant que vous avez.
Se Dieu n'aymez de tout vo cueur, Trestous ses biens sont gettez fuer.
Celuy est fol qui a fol boute Et si est fol qui le fol escoute ; Et qui a fol donne sa fille, Bien la pert et si ra sa fille.
Ostés voz truffes et voz gatz, Car tel est ores beaulx et gras Qui jamais ne verra demain : La mort ne dort point, pour certain.
Apren tousjours, tant que tu peulx, Et point ne soyez envieux Ne couvoiteux d'avoir d'aultruy : Riche seras, je te l'affy.
Laide chose est, a faire a deux Ce que on peult faire tout seulx ; Car ce n'est pas toute evangille Quant que l'en dit parmy la ville.
Bon fait tousjours qui peult gaigner, Bon fait par raison espargner ; Car tousjours est temps de despendre, Qui en veult la droicte heure attendre.
Qui d'aultruy mesdire vouldra, Regarde soy : il se taira ; Car cil se doit bien sentir net Qui de mesdire s'entremet.
Qui mesdit de femme est vilain, Et saches pas de cuer ne l'aim ; Car nous sommes tous nez de femme Pour ce partons a leur diffame.
Je ne tien pas celui pour saige Qui monstre a chascun son couraige ; Car sil qui ton conseil savra En sa prison il te tiendra.
Petit dom donné voulentiers Si doit valoir deux dons entiers, Et grant dom par trop attendu N'est pas donné, ains est vendu.
Salemon sy dist que tant est Le fol saige comme il se test ; Et quant en parler se deslie, Si fait congnoistre sa folie.
Qui contre raison veult ouvrer, En la fin lui couvient trouver Le guerredon de sa folie ; Si est saige qui s'umilie.
Mauvais chatel si a tel teche Que tous les jours dechiet et seche Si qu'a nul bien faire ne vault Pour la bonté qui en lui fault.
Qui d'autrui descouvrir se peine, Bien souvent advient que la peine Du mal qu'il quiert sur lui revient, Si comme droit a droit revient.
Erraument, sans contremander, Doit cil qui mesprent amander, Car preudomme, quant il mesprent, Tantost a l'amander se prent.
Qui le bien oit et nel retient, Celui ressemble qui revient Mourant de soif de la fontaine ; Ainsi pert le maistre sa paine.
Bien treuve qui au bien se tient, Car cil qui au mal se maintient, Ou tost, ou tart, vueille ou ne vueille, Couvient il que du mal se dueille.
Qui a bien venir veult entendre, Selon son aise doit despendre ; Saches qu'entre fol et avoir Ne peut longue demeure avoir.
Amis de bouche vous fauldront N'a nul besoing ne vous vauldront ; A la mer espuisier entent Cil qui a telz amis s'attent.
Autant vault argent sans amy Comme fait avoir d'ennemy ; Bien peut estre povre clamé Qui deniers a, et n'est amé.
Voz grans deniers si vous fauldront La ou voz amis vous vauldront, Si devez plus querre et avoir Bons amis que planté d'avoir.
Le sain qui malade devient Scet bien qu'au malade couvient.
Musart est cil qui tant s'endebte Que il ne peut paier sa debte.
Nulz ne peut oster, ne droit n'est, De son sac fors ce qui y est ; A grant paine et a grant grevance Peut on laissier acoustumance.
Telz est moult petite personne Qui moult de fois bon conseil donne.
Tu pues faire de ton amy Par trop parler ton ennemy.
Promesse qui n'est tost rendue Fait tenir gens en fafelue.
Ce siecle si n'est q'un trespas : Telz est huy qui demain n'est pas.
Largesce fay pour tes amis, S'en toy a Dieu point de sens mis ; Non pourquant ne t'oublie mie, Ne pour amy, ne pour amie.
Se Dieu te donne enfans avoir, Se tu n'as pas assez avoir, Fay leur apprendre tel mestier Qui a vivre leur ait mestier.
Richesse va, richesse vient, Le mestier a l'omme se tient ; Temps est du scien habandonner, Et lieu est qu'on le doit garder.
Telz fait son preu qui puis s'en deult ; Pas n'y requeuvre quant il veult.
Saiges est et de bonne vie Qui par exemple se chastie.
Qui le grain voit et prent la paille Et ne veult que le grain lui vaille, Par raison le mal le confont ; Avuglez sont ceulx qui ce font.
Nous devons eschever la voye Qui de Dieu veoir nous desvoye, Et la voye devons tenir Qui es cieulx nous fera venir.
Au preudomme ses biens foisonne, Car plus en a quant plus en donne.
Tout aussi comme la fontaine Qui s'espent et tousjours est plaine.
Qui se garde de plaidoyer, Du jeu des dez et du tablier, Et de l'ostel au tavernier, Il aura du pain a mengier.
Ne puez plain pié passer le sueil Que la mort ne te saille a l'ueil.
Garde que ne se puist clamer De toy cil qui te doit amer.
A bon droit son service pert Qui de son gré mauvais hom sert.
Quant femme est un pou embeüe, Legierement est deceüe.
Qui aver est de beau parler, En nul bon lieu ne doit aler.
Li homs est fol, ce m'est advis, Quant il est hors de son paÿs, De se vanter plus qu'il ne doibt ; Mont grant honte souvent en voit.
A grant besoin veoir puet on Qui est son amy et qui non ; Tel fait semblant de bien amer Qui a le cuer faulx et amer.
Quant bon compains n'a de l'argent Et la fleur de bon sain vin sent, C'est merveille, par saint Vincent, Que le baulevre ne li fent.
Bon fait a son proffit entendre, Car pou sont d'amys que pour prendre.
De prommesse vous servira     Cil qui au besoing vous fauldra.
Le tavernier n'a d'oste cure Qui ne puet paier sa droicture.
Qui riens n'a et scet bel parler         Peut bien en plusieurs lieux aler.
Qui m'aime bien, a tart m'oublie, Et qui du cuer ne m'aime mie, Ja a mon besoing ne vendra Ne de moy ne lui souvendra.
Bien est li avoirs emploiez Qui pour les bons est desploiez ; Un bon amy, a dire voir, Vault mielx que plain un val d'avoir.
N'est pas merveille se l'en ment, Mais qui par coustume s'i prent, Bien se puet pour musart tenir, Qu'a nul bon chief n'en puet venir.
Honneure ton pere et ta mere Pour eschever la mort amere, Si vivras longuement sur terre ; Chacun doit longue vie aquerre.
Le villain souvent nourrist l'oë Dont ja n'en mettra en sa moë ; Et pour ce se doit on garder Que on ne perde a trop garder.
Morir convient, c'est chose dure, Souvent advient selon nature, Nul ne revient de pourriture, Et n'en souvient a creature.
Mieulx vault assez congnoistre soy Qu'estre pape, empereur ou roy Et toutes sciences sçavoir Et tout l'avoir du monde avoir.
Trop cuider et peu sçavoir, Trop soy priser et peu valoir, Trop parler sanç dire voir, Sont trois poins de ne riens valoir.
Bon fait sçavoir aucun mestier Pour soy aider, s'il est mestier.
Ou quelque science honnorable Contre Fortune variable.
Plourons tous de bon cuer parran Devant Dieu, le quel nous a fait Et qui pour nostre sauvement A souffert mort et grief torment.
Bien doit tenir nette sa bouche Cil qui le corps Jhesucrist touche ; Bonne voulenté et bien faire Nous fait l'amour de Dieu attraire.
Oïr messe ne destourbe homme, Donner pour Dieu n'appovrist homme, Prendre l'autrui n'enrichist homme, Servir a Dieu fait regner l'homme.
En quelque honneur que homme habonde, Il n'a que sa vie en ce monde ; Quant il a vescu tout son temps, Il n'a gaingné que ses despens.
Le pïeur morseau de la beste Se treuve au plus prés de la teste : C'est la langue, dont tout mal vient, Qui fort subgecte ne la tient.
L'omme qui a grant bien pretend Doit par raison faire content Ung chascun, selon son affaire, Par bien parler ou par soy taire.
Pour bien parler ne pour sçavoir Nul n'est prisié s'il n'a avoir ; L'avoir monte l'homme a honneur Et le trebuche en deshonneur.
Doulce parolle est en saison En tous temps de division ; Car parler amyablement Peult chascun couvenablement, Ou monde n'a tresor si grant Qu'est honneur ; qui le va querant Ne peut faillir, je vous affye, D'avoir la pardurable vie.
Nulle trahison n'est si grant Que celle faicte par samblant.
Fol est qui ne congnoist en luy Ce qu'il veult noter en autruy.
Taire te dois quant aucun parlera, La parolle d'autrui t'enseignera A congnoistre leurs meurs et leurs couraiges, Leurs voulentés sçavras par leurs langaiges.
Attrempe toy quant tu seras a table, Ne parles trop, soit verité ou fable ; Car pour jangleur seroies renommé, Puis que courtois tu veulz estre nommé.
Attrempe toy en faisant ta despense ; Quant elle croist, si considere et pense Qu'en bref temps est ta chose despendue Qui longuement a esté actendue.
Ne te meslez de raconter parolles Qu'on ne die que les contreuves folles, Car le taire ne peult a nulluy nuyre, Mais trop parler peult bien homme destruire.
Tout nud fuz nez de ta propre nature, Riens n'apportas : tout gist en adventure.
Soyes preudhons de bonne conscience ; Ta pouvreté dois prendre en pacience.
Jamais nul jour, tant que le temps te dure, Ne te fauldront les proffis de nature ; De ta fortune tu dois estre contens Et prendre en gré sans murmure ou contemps.
Celui qui son sens veult garder Ne doit croire a tout parler ; Qui croire vouldra tout rapport, A nul ne peult avoir accort.
Se fol tu es, et quemal te gouvernes,     Suivans bourdeaux, jeuz de dez et tavernes, S'il te meschiet, ne dy pas, comme bugle, Que Fortune, qui bien voit, soit aveugle.
Tes garnisons dois faire de saison Et tes choses despendre par raison, Sans abuser ; ceulx sont folz qui se hastent : Deffault en ont aprés, quant ilz les gastent.
Veiller est bon, oyseuse est chose nice ; En long repoz se nourrit divers vice : Luxure y maint, gloutonnie et yvresse Et accide, qu'on appelle paresse.
Se Fortune vous est propice, Ne servez point tant a nul vice ; Fuiez les, soiés vertueux Et querez honneur en tous lieux.
Qui son argent preste a usure Et maintient vie de luxure Et joue aux dez et au godet, Il est tantost du sien tout net.
QuiQuilne paye ce qu'il accroit, Selon raison et selon droit     Ne doit trouver nul quiquil luy preste ; A ceste sentence t'areste.
Quant en honneur tu monteras Et fortune propice auras, Prens pour ta guide humilité, Car telz montent en hault degré.
Se tu trebuches en pouvreté Ou en aucune adversité, Monstre toy homme de science Et prens avec toy pacience.
Ne veuilles nulluy despriser Pour toy vouloir gloriffier : Tu en pourrois acquerre blasme, Plustost que bon renom et fame Soyes doulz, humble et debonnaire Et ne fais a nulluy contraire, Soyes juste, en faiz et en diz : Par ce obtiendras paradis.
Qui sans donner a fol prommet, De neant en joye le mect ; Car prommettre et ne riens tenir Fait le fol joyeux maintenir.
En pou de temps est oublyé Qui perdu est ou devié ; Ainsi se portent, ce m'est vis, Les mors quant au regard des vifz.
Nul homme n'a si dur couraige Que faim n'amollist en peu d'ageeage.
Ung chascun prenne en sa memoire Que maint mal advient par trop boire.
En gens coys tricherie habunde : L'eaue coye est la plus parfonde ; Ne vous fiez en grans taisans, Car moult en y a de nuysans.
A femme servir et respondre Plus grans sens a qu'a cloches fondre ; Trop est femme de prés hastee Quant de mentir est esgaree.
N'aies pas si foible couraige, Se d'aucunes riens as dommaige, Que d'avoir mieulx n'aye esperance Envers Dieu qui les siens advance.
Le bon vin et bonne viande Le soulas de la char demande ; Car vous sçavez qu'en ventre vuit N'a grant soulas ne grant deduit.
Nulz homs ne doit hanter taverne Se sa bourse ne le gouverne.
Qui veult ung bon ami trouver, Il le fault avant esprouver.
Se vous trouvez leale amye, Reffuser ne la devez mye ; Mais quant telle la trouverez, Le soubtil des soubtilz serez.
Le cuer qui ayme par amour, N'a pas de legier fait son tour.
Celui est fol qui clost sa porte A celui qui present luy porte.
Faiz du bien tant que tu pourras, Car tu ne sçais quant tu morras ; La mort n'espargne roy ne pape : Chascun est subgect a sa trappe.
Homme qui est pouvre tenu Est par coustume mal venu.
Cil qui despent oultre raison, Tost trouve vuide sa maison.
En peril maintes fois se voit Qui de legier sa femme croit ; Son service pert et sa peine Qui du mauvais servir se peine.
Mauvais est qui ne reguerdonne Ou dessert le bien qu'on luy donne ; Ingratitude est ung grief vice, Car a nul bien il n'est propice.
Celui qui sur autruy murmure Et qui de bien dire n'a cure, On lui devroit la langue traire ; Mal fait dire ce qu'on doit taire.
Beau filz, de pouvreté te garde, Et souvent a ta fin regarde ; Mieulx vault en ce monde terrestre Jeune morir, que viel pouvre estre.
Ceulx qui en povreté vivront, Leurs freres mesmes les harronthairront ; L'omme qui est et pouvre et nud De tout le monde est confondu.
Trop mieulx vault bonne renommee Que d'or avoir grant assemblee.
Nul ne doit son oreille tendre Pour le meffait d'autruy entendre.
Se la parolle est de valeur, Ne te chaille moult de l'acteur ; La parolle de luy prouffite, Non pas pour celluy qui l'a dicte.
Trop despendre et peu avoir, Trop se venter et peu savoir, Et trop parler sans dire voirveoir Sont trois signes de rien valoir.
De legier quancques est despis Et pense qu'a mort n'a respis ; La mort viendra, quoy qu'il demeure, Mais nul homs ne peut savoir l'eure.
N'aiez de l'aultruy couvoitise, Car elle est de telle guise Que qui plus a et plus couvoicte : Couvoicteux a tousjours souffrete.
Voulentiers et raison sera (?)D'aymer celluy qui t'aymera ; Car amor a honte se part Quant elle vient tout d'une part.
Conseille a droit et voulentiers Les pouvres quant avront mestiers ; Car cil qui Dieu donne savoir Pitié des pouvres doit avoir.
Amour de guerre pas ne vient, Ne paix de plait ; pour ce convient, Qui veult paix et amour acquerre, Que se gart de plait et de guerre.
Oncques maistres ne me pleust N'oncques nulz homs, tant de sens eust, S'il a grans gens a mestriser, Que bien tout ne luy est mestier.
Onc d'omme trop vindicatif Ne a vengence trop hastif Ne fustfeust bonne chançon chantee : Vengence est a Dieu reservee.
Estre a soy et avoir chevance Et non vouloir a aultruy grevance, Qu'il y suffist la sienne chose, Fol est qui plus demander ose.
Ne quiers autrui sermon ne cresme, Sers bien ton Dieu, ame ton presme, Et te gart que jour de ta vie Ta voulenté ne te mestrie.
Garde la loy a ton pouoir Et si la renseigne a ton hoir Et luy apren a maintenir Le bien dont es cieulx peut venir.
Tu dois ton amy assaier Ainz qu'en aies trop grand mestier ; Car de t'aymer flateurs se feignent Qui a ton bousoignbousoigne plus tost faillent.
Fay de bien tant comcometu vivras, Car tu ne sçais quant tu mourrasmoureras.
Mauvais est qui ne guesredonne Ne depart ce que on luy donne.
Loialté dort et Raison est mort Et Verité ront le coul a celluy qui la port ; Pour ce guiereguiereset a paine montent en paradis Si les en enfer trebouche leur vicis (sic).
J'endure et endurer me fault, Mal  endurant  ne  peut  durer, Au bon endurant rien ne fault, Qui vuilt vivre, il faut endurer.
Trop a la conscience dure Qui met son alme en ardure     Et qui de cest mondmonde pour l'ordure Pert paradis qui tousjours dure.
Je vous envoienvoiele papegaut : De bien aymer il ne m'en chault, Quar l'en voit bien apertement Le cuer que ayme loialment.
Nulle chose ne greve tant Que faulce amour en bel semblant ; Haro, helas ! que en ce monde Tant de tielles choses habonde !  En bien tu soies te gardant Avant que tu ne sois poisant ; Car bieneüré est celluy Qui tousjours fait ainsi (sic).
Amour de femme et risdu chien N'est pas perduperdue pour dire  « tien »  ; Amour de femme et vent de cul Et feu d'estoupes est tout un.
Tres chosses dois en pez garder : Ton lit, ta table et le mostier, Quar qui en ceux leus tence ou noisse, Dieu ne l'aime, ne il n'est aise.
L'en doit en son lit reposeir,     Et a table l'un et l'autre honorer, Au moutier estre en oraison Vers Dieu et en devocion.
Pour poy de chosse neprens plait, Et ausi si tu n'as bon droit ; Raison est que son droit li faille Qui meit dener por querre maille.
Quant pleder ozes ta raison, Pran raison si l'an la te done ;     Mieulx vaut leser un poy de son droit Que perdre plus par bouger plait.
Ne croy pas rubaut pour jurer Ne jamés famme pour plorer, Quar rubaut toz jourz jurer veut, Et famme plore quant el veut.
Nul ne doit le veus chemin lesser, En bois ne aillors, pour santier ; Quar pour lesser le veuz chemin Maint pert le sien et prant sa fin.
Chiés jeune famme et veuz prodome Ne pren ostel ne ne t'achome, Quar sovent sont tieus ostelers Larrons, mutrers, ribaus, houliers.
Quant en un ostel entreras, Salue les gens que troveras, Et au departir pran congié     Et ton oste si comande a Dé.
Oy et voy et parle poy, Et se tu parles, saices quoy ; Ly parole est moult bien eslite, S'el ne vault mielx teute que dite.
Nulz ne doit dire de nulluy Qu'il ne voet c'on die de luy.
Qui d'aultruy mesdire vaulra, Regarde soy : il se taira.
Cilz qui tard juge et tost entent Par raison fait boin jugement ; Car boins et bien seur est le juge Qui bien entend ains que il juge.
Grant science est d'acquerre amis Et de les garder, ce m'est vis ; Et mielx vault uns amis en voie Que ne font denier en coroie.
Des biens que Dieus t'avra presté Pour luy en donne en carité ; Boin fait donner, ce poes savoir, Petit don pour plus grant avoir.
Ly maistres pert se paine toute Se li disciples qui l'escoute Ne met paine du retenir     Si qu'il l'en puist bien souvenir.
Li saiges homs sa langue garde : Ce ne savrait mie soz faire ; Et saiges est cilz qui se paine Ad ce que se langue refraigne.
Il vault trop mielx que on se taise Que dire parole malvaise ; Et cilx qui volontiers l'escoute N'est point prudons, ne Dieu ne doute.
Souffissance fait riqueté Et convoitise povreté ; Soit rois, ou n'ait vaillant deux mices, Qui plus convoite, mains est rices.
Saiciez que nuls homs n'est gentieus S'il n'est a bien faire ententieus ; Nulz n'est vilains fors par ses vices Dont il est outrageux ou nyces.
Tel cuide vivre longuement Que Mort surprent soudainnement ; Pour ce se doit tout homs lasser De tout bienfait et bien user.
De ce mail ci ou de plus grant Soit cilz ferus ou front devant Qui tant donra a son enfant Que puis aprés voise querant..
