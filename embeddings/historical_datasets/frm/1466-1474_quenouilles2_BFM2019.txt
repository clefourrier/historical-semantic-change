Cy commence le traittié intitulé les Euvangiles des Quenoilles faittes a l'onneur et exaucement des dames.
Maintes gens sont au jour d'huy qui alleguent et auctorisent leurs paroles et raisons par les Euvangiles des Queneules, qui gaires ne scevent de quele importance et auctorité elles sont ne qui en furent les sages doctoresses et premieres inventerresses.
Et aincoires qui pis est, les alleguent plus par derrision et en mocquerie qu'ilz ne font par affection qu'ilz ayent a la grande substance qu'elles contiennent.
Et ce font ilz tousjours en l' amoindrissement et reboutement des dames, dont c'est pechié et grant honte pour ceulx qui ainsi le font, car ilz ygnorent la grande noblesse des dames et les grans biens qui d'elles procedent.
Car pour ce que la premiere femme fut faite et cree en lieu hault et noble, plain de net et pur air, pour ce sont toutes femmes naturelement nobles, nettes, douces, courtoises et plaines d'esperit legier et inventif et si tres soubtil que, a bien pou d'ayde, elles scevent pluiseurs choses avenir.
Car les passeez et presentes scevent de leur propre nature selon les conjectures et dispositions des temps, des personnes, des auguremens des oiseaulx et des bestes, et brief de toutes autres creatures, comme il apperra ou procés de ce livre.
Or est ainsi donques que pour obvier a teles injures et teles moqueries mettre aneant, et par contraire exauchier les dames et leurs euvangiles verifier et exauchier, je, qui de pieça et mesmes des mon enfance, ay esté leur humble clerc et serviteur et dont des biens que d'elles ay receus assez ne me sauroie loer, je, a la requestes d'aucunes mes tres chieres, ay, comme cy aprés porrez veoir, mis par escript et en ordre ce petit traittié qui contient en soy le texte des Euvangiles des Queneules ensemble pluiseurs gloses et postiles y adjousteez et esclarciez par aucunes sages dames desqueles les noms seront cy ensuivant mis et escrips.
Les noms des dames qui firent le texte des Euvangiles des Queneules Pour entammer doncques cest euvre, il est notoire a tous bons et vrais catholiques que pour mettre et rediger par escript a la memoire perpetuele des crestiens, les sainctes et vraies parolles ensemble les vertueux euvres et fais de nostre benoit sauveur et redempteur Jhesucrist et de ses sains apostres, furent esleus quatre preudhommes d'entreulx plains de verité et vertus pour faire cestui sainct mistere, qui se nomment euvangelistes par les escriptures desquelz la vraie et saincte foy catholique est tenue enluminee et corroboree et sera, jusques en la fin des siecles.
A semblable doncques, pour veriffier et mettre avant les parolles et auctoritez des femmes de jadis, affin aussi de les non perdre ne telement esvanouyr que la memoire ne puist estre fresche et recente entre celles du temps present et de cellui avenir, ont esté trouveez six matrones sages et prudentes pour reciter et lire les dittes Euvangiles des Queneules en la maniere que cy aprés sera declairié.
Et pour ce que en tout tesmoingnage de verité, il convient trois femmes pour deux hommes, pour faire et acomplir doncques le nombre desdiz quatre euvangelistes, il a convenu que six femmes aient esté empeschies de faire cestui euvre pour plus grande approbation de verité, desqueles les noms s'ensuivent.
La premiere fut nommee dame Ysengrine du Glay.
La seconde fut appellee dame Transeline du Croq.
La tierce eut nom dame Abonde du Four.
La quarte fut appellee dame Sebile des Mares.
La quinte eut nom dame Gomberde la Faee.
Et la .VIe.
eut nom dame Berthe de Corne.
Ces six dames furent si tres sages en leurs temps que se ce eust esté pour conjurer un bleu dyable ou pour le loyer dessus un coussin, si estoient elles assez expertes et habiles.
Qui fut la premiere femme qui mist avant ces euvangiles Selon ce que je treuve es anciens registres, ces euvangiles furent commenceez des les premier et second eages du monde ou temps que regnoit le fort et puissant roy Zoroastes qui fut le premier qui trouva l'art de nygromancie, de laquele art il monstra et enseigna partie a la royne sa femme nommee Hermofrodita, et laquele depuis fist de beaux principes pour le commencement de ces euvangiles; mais elles ne furent de son temps acheveez, ains d'eage en eage et de siecle en siecle, elles ont esté multiplieez et par legiers esperis infusez es corages des prudentes femmes, chascune en son temps, selon les auguremens et signes qu'elles povoient concevoir et veoir tant en la terre comme en l'air.
Et depuis ce temps, n'a esté aincoires aucun voire que j'aye sceu ne qui soit venu a ma cognoissance, qui ait volu prendre la paine de les mettre par escript ou en registre au moins le tout, ne par ordre; mais ce tant pou que fait en a esté, ce a esté confusiblement et par pieces, puis cy puis la, sans tenir aucun ordre.
Et aincoires ce que fait en a esté, ç'a esté plus par derrision et mocquerie que autrement, et toutesfois elles ne defaillent pas de grant mistere.
Et pour vous donner a cognoistre comment je suis venu en ceste temeraire et presumptueuse hardiesse et outrecuidance que de voloir escripre et mettre par ordre cest euvre, il est verité que un soir aprés souper, pour cause d'esbat et de passetemps es longues nuis entre le Noel et la Chandeleur derrain passé, je me transportay en l'ostel d'une assez ancienne damoiselle assez prez ma voisine, ou j'avoie acoustumé d'aler souvent deviser, car pluiseurs des voisines d'environ venoient illec filer et deviser de pluiseurs menus et joyeux propos dont je prenoie grant solas et plaisir.
Mais pour ceste fois estoient illec les six dames assembleez qui moult fort estoient empeschies de diverses raisons, et souvent de la grant haste qu'elles avoient de dire leurs propos, elles anticipoient l'une l'autre et parloient toutes ensemble.
Moy, aucunement honteux de ceste ma soudaine avenue entrelles, me voulz retraire arriere et pris congié d'elles en moy departant d'illec; mais soudainement je fus d'elles rappellez et de fait arrestez par la robe par l'une d'elles, dont, moitié forcé, moitié requesté, je retournay et m'assiz entrelles, et leur priay moult humblement qu'elles me pardonnaissent de ce que si franchement et si baudement me estoie embatus entre elles.
L'une prist la parolle pour toutes les autres et me dist que vraiement je leur estoie le tres bien venus, et le mieulx que homme qu'elles sceussent en ce monde, et qu'il leur sembloit que Dieu m'avoit illec amené pour estre en leur ayde, attendu le fait en quoy elles estoient pour ceste heure occuppeez et empeschies, et que mieulx leur drescheroie leur euvre et concept, veu que autresfois en autres matieres, avoie escript des dames fort a leur honneur; et aincoires de present me prioient que le pareil voulsisse faire a cestui leur tres grant besoing, et elles en temps oportun, par elles ou par leurs successeurs, me feroient tele remuneration que jusques a souffire, me priant en oultre que vousisse entreprendre de mettre par escript un petit volume qui pour son nom prenderoit les Euvangiles des Quenoilles, en memoire et souvenance perpetuele d'elles et a l'adreschement de toutes celles qui aprés elles vendroient.
Moy, aucunement honteux de la loenge qu'elles me donnoient, me cuiday excuser.
Mais tantost je fus si anticipez de parolles, et de diverses raisons enveloppez, que tout confus, me convint entreprendre ceste charge.
En laquele, s'il y a a redire ou aucune faulte ou mauvais entendement, je vous supplie le me pardonner et laditte faulte imputer a celles qui par si tres grant haste le me disoient, que loisir ne temps n'avoie aucunesfois les bien entendre, ne ma main qui par viellesse est devenue pesante et mes yeuls obnubilez ne les povoient si hastivement comprendre ne servir si tost qu'elles eussent bien volu.
Ceste charge donques par moy ainsi prise, les dames me remercierent grandement et prindrent jour entrelles et heure de retourner le lendemain aprés souper, et me chargierent que avec moy apportaisse largement papier et enchre et plumes, car elles vouloient determiner de haultes besoingnes.
L'ordonnance de cestui livre mise en termes par dame Ysengrine.
L'endemain, a heure assignee, je, furny de mes agoubilles, me trouvay ou lieu assigné ouquel estoient desja assembleez les six dames qui aprés moy attendoient; et elles, de ma venue joyeuses comme par semblance elles demonstroient, aprés qu'elles me eurent preparé mon lieu pour a mon aise oyr et escripre leurs oppinions et doctrines, l'une d'elles et la plus ancienne, nommee dame Ysengrine du Glay, commença a parler aprés licence obtenue des autres ses compaignes, les parolles qui s'ensuivent: « Mes tres chieres voisines et compaignes, en ceste vocation, vous voyez et aussi il est tout notoire comment les hommes du temps present ne cessent de escripre et faire libelles diffamatoires et livres contagieux poingnans l'onneur de nostre sexe.
Et toutesfois, attendu que eulx et nous sommes fais tous d'un ouvrier, descendans l'un de l'autre, et aincoires puis que dire le me convient, sommes venues et descendues de plus hault et plus noble lieu qu'ilz ne sont, et faittes de matiere plus nette et plus clariffiee que eulx, il m'est avis, a correction de vous toutes, que bon seroit que a l'ayde de cestui nostre secretaire et ami, nous feissons un petit traittié des chappitres que volons tenir et mettre par ordre, lesquelz de pieça de noz grandes et anciennes meres ont esté trouvez, affin de les non mettre en oubliance, et qu'il puisse venir entre les mains de celles qui aincoires sont a avenir.
Lequel traittié contendra les chappitres des Euvangiles des Quenoilles ensemble les gloses que aucunes sages et prudentes matrones y ont adjousté et aincoires feront en multipliant le texte.
Et pour entrer en la matiere et mettre ordre en nostre commencement, vous savez qu'ilz sont six jours ouvriers en la sepmaine, et nous sommes six qui avons empris ceste besoingne et qui avons veu et oy recorder par noz anciennes pluiseurs choses des viel et nouvel testament et pluiseurs vraies et bonnes auctoritez.
Si m'est avis, en conclusion, qu'il seroit bon que a lundy prochain venant, nous assemblissons en l'ostel de Maroie Ployarde ou l'en a acoustumé de tenir la serie environ sept heures du vespre, et illec se c'est vostre avis, l'une de nous commencera sa lecture et ses chappitres recitera en la presence de toutes celles qui illec seront assembleez, pour les retenir et mettre en perpetuele memoire.
» Les assistentes tantost et sans autre deliberation dirent toutes a une voix que dame Ysengrine avoit tres bien dit, et de fait lui prierent qu'elle voulsist entreprendre ceste charge de lire la premiere pour ce lundy a l'eure assignee, et elles, sans aucune faulte, y seroient et si prieroient aucunes de leurs voisines, vielles et jones, pour mieulx auctorisier leur chappitre.
Ceste charge prist moult voulentiers dame Ysengrine et dist qu'elle en feroit son mieulx.
En ce disant, elle se tourna vers moy et moult amoureusement me requist que son secretaire voulsisse estre et pareillement de toutes les autres, et qu'elles me feroient guerredonner par aucunes d'elles des plus jones et a mon chois, duquel guerredon je les remercie et dont desja je me tiens pour content.
L'ordonnance de la premiere journee et la description de dame Ysengrine du Glay Le lundy soir, environ entre sept et huit heures aprés souper, s'assemblerent lesdictes six dames ensembles toutes les voisines qui acoustumé avoient d'y venir et pluiseurs autres qui y furent inviteez, qui aincoires n'y avoient esté, pour oyr le mistere que illec faire se devoit.
Dame Ysengrine du Glay y vint acompaignie de pluiseurs de sa cognoissance qui toutes apporterent leurs quenoilles, lin, fuiseaux, estandars, happles et toutes agoubilles servans a leur art.
Et brief ce sembloit a veoir un droit marchié ou l'en ne vendoit que parolles et raisons, a divers propos de pou d'effect et de petite valeur.
Le siege de dame Ysengrine estoit preparé a un costé, un pou plus hault des autres, et le mien de coste elle; devant moy, un rondeau ou estoit assise une lampe d'oile pour enluminer sur mon euvre, et toutes les assistentes avoient tourné leurs visages ou regart de dame Ysengrine, laquele aprés licence obtenue, commença a parler en ceste maniere.
Mais avant que je commence escripre ses chappitres, je vous vueil reciter l'estat et la genealogie d'elle.
Dame Ysengrine estoit eagie de .LXV.
ans ou environ; belle femme avoit esté en son temps, mais elle estoit devenue fort ridee.
Les yeulx avoit enfonssez et la bouche grande et large; cinq maris avoit eu sans les acointes de coste.
Elle se mesloit en sa viellesse de recevoir les enffans nouvellement nez, mais en sa jonesse, elle recevoit les grans enfans; moult experte fut en pluiseurs ars.
Son mari estoit assez jone, duquel elle estoit fort jalouse et dont elle faisoit souvent grandes complaintes a ses voisines.
Toutesfois licence, comme dit est, obtenue, elle commença son euvangile et prist son theume sur son mari en hongnant, et dist:  Cy commencent les chappitres de l'euvangile dame Ysengrine du Glay pour le lundi Mes bonnes compaignes et voisines, il n'est aucune de vous qui ne sace que je pris mon mari Josselin plus pour sa beauté que pour sa richesse, car povre compaignon estoit, et vela je ne le vey ne hier ne au jour d'huy, dont j'ay grant doleur au cuer.
Et certes il a grant marchié des biens que mes maris, ses predecesseurs, ont par cy devant a grande paine et doleur assemblez: je croy que ce sera ma mort.
Le premier chappitre Et a ce propos et pour mon premier chappitre, je dy pour aussi vray comme euvangile, que l'omme qui despend indeuement les biens qui lui viennent de par sa femme et sans son gré et congié, il en rendera conte devant Dieu comme de chose emblee.
Glose.
Sur ce chapitre dist une ancienne matrone nommee Griele, femme de Jehan Joquesus: Certes celluy mari qui fait contre ce chappitre est mis aprés sa mort ou purgatoire des mauvais maris en un baing plain de sulphre ardant, s'il n'a faitte sa penitance en ce monde par les hospitaux.
Le second chappitre Il n'est riens plus certain que le mari qui va au contraire de ce que sa femme lui conseille et veult faire, et qui la contredist de chose qu'elle dyt, il est faulx et desloyal parjur.
Glose.
Certes, dist Gombaude du Fossé, j'en ay veu pluiseurs miracles de ceulx qui ont transgressé ce chappitre, et mesmes mon parrastre se rompy la jambe pour ce qu'il n'avoit volu croire le conseil de sa mere.
Le tiers chappitre L'omme qui sa femme bat pour quelconque cause que ce soit, n'aura jamais pour priere qu'il face faire, grace de la Vierge Marie, se premierement il n'a obtenu pardon de sa femme.
Glose.
Maroie Ployarde dist sur ce chappitre que cellui qui bat sa femme fait autel pechié comme s'il se voloit soy mesmes desesperer: « car selon ce que j'ay oy dire a no curé, ce n'est que un corps, d'homme et de femme acouplez par mariage.
» Le quart chappitre L'omme qui fait aucune chose sans qu'il le donne a cognoistre a sa femme, je vous dy comme euvangile qu'il est en conscience pire que larron qui bien l'oseroit dire.
Glose.
Les anciennes matrones ont maintenu pour verité que les enfans qui viennent de tel mariage, jamais en ce monde ne devendront riches et si seront volentiers menteurs.
Le cinquiesme chappitre Mes amies, je vous dy pour verité qu'il n'est doleur ne angoisse pareille a celle que femme porte quant son mari va autre part porter et donner sa substance, et especialement quant les biens viennent de par elle.
Glose.
Pour certain, dist une vielle qui estoit nommee Flourette La Noire, cellui qui rompt son mariage par adultere est moins a prisier que un Juyf ou Sarrasin, car il est parjur.
Le .VJe.
chappitre Fille qui veult savoir le nom de son mari a venir, doit tendre devant son huis le premier fil qu'elle filera cellui jour, et de tout le premier homme qui par illec passera, savoir son nom.
Sache pour certain que tel nom aura son mari.
Glose.
A ce mot se leva l'une des assistentes nommee Geffrine, femme de Jehan le Bleu, et dist que ceste chose avoit esprouvee et que ainsi lui en estoit avenu, dont elle maudissoit l'eure d'avoir encontré un tel homme qui toute couleur et beauté avoit perdue, et si estoit si tres mauvais mesnagier que autre chose ne povoit faire que dormir.
Le .VIJe.
chappitre Quant femme porte enfant et on veult savoir s'elle porte filz ou fille, on doit mettre en dormant, sur sa teste, du sel si soement que point ne le sache, et aprés en devisant a elle, sachiez quel nom elle nommera.
S'elle nomme homme, ce sera un filz et s'elle nomme femme, ce sera une fille.
Glose.
Ceste mesmes chose m'avint quant je portoie ma fille, Lise Tempremeure, dist Griele du Solier, et le me fist et aprist ma tante, qui estoit fort ancienne et moult renommee en pluiseurs ars.
Le .VIIJe.
chappitre On ne doit point donner a jones filles a mengier de la teste d'un lievre affin qu'elles marieez et par especial enchaintes n'y pensent, car pour certain leurs enfans en pourroient avoir leurs levres fendues.
Glose.
Dist tantost Margot des Bledz: Tout ainsi en avint il nagaires a l'une de mes cousines, car pour ce qu'elle avoit mengié de la teste d'un lievre, sa fille dont elle estoit enchainte, en apporta sur terre quatre levres.
Le .IXe.
chappitre On ne doit point aussi laissier mengier aux jones filles a marier de teste de monton, de creste de coq, ne d'anguille, affin qu'elles ne chieent du mal sainct Loup par derriere.
Glose.
Certainement, dist Belotte la Cornue, c'est un tres grant dangier car pour ce que ma mere en menga, j'en ay eu trois taches qui, comme je croy, jamais ne me fauldront.
L'une si est, que souvent me laisse cheoir par derriere; la seconde, que je hurte volentiers et la tierce, qu'il me croist ou plus secret lieu de mon corps une chose a maniere de la creste d'un coq, dont j'ay grant vergoingne.
Le .Xe.
chappitre Je vous jure comme euvangile que quant une jone fille mengue acoustumeement lait bouilly en la paelle ou en un pot de terre, qu'il pleut volentiers et par coustume le jour de ses nopces.
Et si a volentiers mari merancolieux et hoingnard, et aussy ne fault elle pas d'estre souvent crottee et mal paree.
Glose.
Dist dame Abonde: A cest texte ne fault aucune exposition car la regle en est toute commune et jamais n'y a faulte, comme il apparut a mes nopces ou pluiseurs de vous furent.
Le .XIe.
chappitre Pour certain et pour aussi vray que euvangile, quant un homme couche avec sa femme ou s'amie ayant les piez ors et puans, et il avient qu'il engendre un filz, il aura puante et mauvaise alaine; et se c'est une fille, elle l'aura puante par derriere.
Glose: Maroie Ployarde dist sur ce chappitre que de sa cousine germaine en avint ainsy.
Car par tout ou elle aloit, elle rendoit une odeur si puante de son derriere que les assistens en estouppoient leurs nez, mais ne savoient qui cellui estoit qui estoit en cause.
Le .XIJe.
chappitre Pour aussy vray qu'euvangile, je vous dy que quant un jone homme pucel espouse une fille pucelle, le premier enfant qu'ilz ont est par coustume fol.
Glose.
Berte l'Estroite sur ce chappitre dist que ainsi estoit nagaires avenu a l'une de ses filles qu'elle avoit marie au porchier de son hostel, car il convint que pour la premiere nuit, elle leur enseignast comment ilz devoient faire, dont il est avenu que leur premier filz est fol et pur innocent.
Le .XIIJe.
chappitre Mes voisines et compaignes, je vous dy pour euvangile que quant l'enfant est nouvellement né et avant qu'il suche la mammelle, se on lui donne a mengier d'une pomme cuitte, jamais aprés toute sa vie, il n'en sera si luffres, ne gourmant a table en boire et en mengier; et si en sera plus courtois en fais et en parolles entre les dames.
Glose.
Maroie Morele dist sur ce texte que quant un enfant est né, qui lui porteroit le petit boyau jusques au chief, il en auroit longue vie, douce alaine, bonne voix et gracieuse loquence.
Le .XIIIJe.
chappitre Je vous asseure pour aussy vray qu'euvangile, que pour faire avoir aux enfans cheveux crespes, tantost aprés qu'ilz sont desobez, il convient laver leur chief de vin blanc, et en leur baing soit mise la rachine de blanche vigne.
Glose.
Dame Hermofrode sur ce pas dist en corroborant le texte, que qui feroit sechier par deux enfans jones et beaux l'aubette du petit enfant sur la pointe d'une espee trenchant et clere, que l'enfant sera toute sa vie beaux et hardis et bien venus entre les nobles.
Le .XVe.
chappitre Or entendez bien, vous toutes qui cy estes presentes, je vous avertis que jamais on ne doit tirer espee nue ne autre long trenchant devant femme grosse, que premier que riens s'en face, ne lui va doucement touchier du plat sur son chief affin qu'elle demeure asseuree et que son fruit en soit toute sa vie plus hardy.
Glose.
Peronne Bevette dist que pour ce que on ne fist point ainsi a sa mere quant elle le portoit, elle a esté et aincores est, si paoureuse, qu'elle n'oseroit couchier seule sans avoir compaignie d'hommes.
Le .XVIe.
chappitre Je vous dy pour aussi vray que euvangile, que jones filles ne doivent jamais mengier cerises a la derraine avec leurs amoureux, car souvent avient que cellui a qui vient la derreniere demeure le derrenier de tous a marier.
Glose.
Dame Sebile des Mares dist sur ce pas que les filles ne doivent point mengier a cachelouche leur potage avec leurs amoureux, car par coustume il avient souvent que leurs maris ont acointe apart et non pas les femmes.
Le .XVIJe.
chappitre Aincoires vous dy que Dieu et raison deffendent le parler ou le ramentevoir devant aucune femme mariee, en eage de porter enfans ou qui est enchainte, de quelconque chose pour mengier qui pour le present et au besoing ne se pourroit trouver, affin que le fruit qu'elle porte n'en apporte enseigne sur son corps.
Glose.
Dame Abonde du Four dist que par ruer ou visage de la femme qui porte enfant aucunes cerises, frezes ou vin vermeil, l'enfant en aportera sur soy aucune enseigne.
Le .XVIIJe.
chappitre Sachiez que homme qui se double en mariage est inhabile de parvenir a aucune dignité.
Et se sa femme lui faisoit le pareil cas, sans faulte il seroit cause de l'un et de l'autre mal, et elle deveroit estre jugie quitte et sans pugnition.
Glose.
Dame Ysoree la Courte dist sur ce pas que la femme qui veult que son mari point ne se desvoye avec autres femmes, si face par trois lundis chanter messe de saincte Avoie, et je vous dy pour certain que les dames de Paris en entretiennent ainsi leurs maris.
Le .XIXe.
chappitre Quant on baptise aucun enfant, soit filz, soit fille, se la fille a deux parrins, elle aura deux barons ou plus; et aussi se le filz a deux marrines, et il vit eage d'homme, il aura deux femmes ou pluiseurs.
Glose.
Certainement, dist Ampelune Hucquette.
Je doy bien maudire l'eure que Willequin, mon mary, en eut oncques tant, car il en a trois accointes sans celles que point ne sçay.
Le .XXe.
chappitre Quant on voit ces petis enfans courir parmi les rues a chevaulx de bois, a tout lances et desguisez par maniere de gens de guerre, c'est tout vray signe de prochainement avoir guerre et discention ou pays.
Glose.
Perrine Hulotte dist sur ce pas que quant les petis enffans portent bannieres et confanons en chantant par les rues, c'est tout signe de mortalité.
Le .XXIe.
chappitre Se femme veult certainement savoir se son mari se double, si avise se une plaine lune se passe sans elle approchier, certes s'elle y a soupechon, ce n'est pas sans cause.
Glose.
Ceste euvangile est bien vraie, dist Maroie Ployarde, car il y a plus de trois lunoisons que Jan Ployart, mon baron, ne fist ne çou ne quoy, et si suis aincoires femme assez pour l'endurer.
Le .XXIJe.
chappitre On ne doit point donner aux femmes grosses a mengier de nulle teste de poisson, affin que par leur ymagination, leur fruit n'apporte sur terre la bouche plus relevee et plus aguë qu'il n'est de coustume.
Glose.
Perrette Faytos, sage femme, dist qu'elle avoit receut pluiseurs enfans qui avoient leur debout plus long oultre mesure que les autres.
Le .XXIIJe.
chappitre Se d'aventure, un homme bat sa femme enchainte ou la pile du pié, lors qu'elle enfantera, moult grant traveil en aura, et bien souvent les en couvient morir.
Glose.
Dame Hermofrode dist que en ce n'a aucun remede fors qu'il convient avoir le soler dont le mari le pila et qu'elle boive a mesmes, et se ainsi le fait, sachiez qu'elle enfantera legierement.
Le .XXIIIJe.
chappitre S'il avient que aucun ou aucune engambe par dessus un petit enfant, sachiez que jamais plus ne croistera, se cellui ou celle mesmes ne rengambe au contraire et retourne par dessus.
Glose.
Certes, dist Sebile, de ceste chose viennent les naims et les petites femmes.
Le .XXVe.
chappitre Sachiez pour vray comme euvangile que se la chausse d'une femme ou fille se desloie emmy la rue et qu'elle le perde, c'est signe, et n'y a jamais faulte, que son mari ou amy ne se desvoie.
Glose.
A ce mot laissa le filler une nommee Transsie d'Amours, jone de .LXVIJ.
ans, et dist qu'il n'estoit chose plus vraie que ceste euvangile car: « des mercredy derrain passé, je ne vey mon amy Joliet pour ce que en ce mesme jour, je perdy mon gartier en la rue.
» Le .XXVIe.
et derrain chappitre Et pour conclusion, mes amies et voisines, et pour mettre fin a mes chappitres, je vous dy que quant a une femme vient le mal des mammelles, il ne lui fault autre chose si non que son mari lui face de son instrument naturel trois cercles environ le mal, et sans aucune doubte, elle en garira.
Glose.
Saintine Tempremeure dist qu'on doit entendre ces trois cercles estre fais au debout du ventre, un pou soubz la chainture.
Toutes les assistentes commencerent moult fort a rire de ceste joyeuse conclusion et moult loerent la sage dame Ysengrine qui si hautement avoit continuee son euvangile, et departi par .XXVI.
articles qui tous estoient de grant sens et de grande importance, et promirent qu'elles metteroient paine de tant les repeter, qu'elles les sauroient par cuer pour les publier et communiquier a celles qui point n'avoient esté a ceste lecture.
Moult me fut bel quant dame Ysengrine mist fin a son parler, car papier et chandeille me failloient, avec sommeil qui fort m'avoit accueilli car prez de minuit estoit.
Si voulz prendre d'elles congié, mais elles me prierent que avant que partisse, je veisse eslire celle qui a l'endemain deveroit lire son euvangile.
Si se mirent toutes ensemble a conseil et d'un commun accort, esleurent Transeline du Croq, une ancienne damoiselle, laquele prist volentiers la cherge de ce faire.
Et me requist tres instamment en la presence d'elles toutes, que a ce besoing la vousisse servir.
Je lui promis, que envis que volentiers, mais d'une chose la requis, c'est qu'elle venist un pou plus tempre que ce lundy n'avoient fait, affin de eviter le traveil de la nuit et le veillier qui les yeulx traveille.
S'ensieut la continuation des euvangiles pour le mardy Quant vint le mardy environ cinq heures du vespre, commencerent venir et elles assembler femmes tant vielles comme jones de toutes pars, car desja elles avoient publié ce que le lundy avoit esté fait et ce que le mardy faire se devoit par dame Transeline du Croq, femme bien renommee, car elle estoit gentil femme eagie de environ soixante ans.
Longue et maigre estoit; en ses jones jours avoit demouré avec une dame qui savoit partie de l'art de geomancie et rendoit raisons de pluiseurs choses avenir, avec laquele elle aprist moult d'augurie dont depuis elle fut moult renommee et honnouree.
Mais pour ce qu'elle avoit un jour mengié une souppe avec Venus, faitte ou chauderon d'amours, oncques depuis ne cessa de excercer son service avec les subgez d'icelle.
Et en sa viellesse s'estoit retraitte et alliee avec le curé de la ville qui de nuit et de jour oyoit sa confesse, pourquoy toutes celles de son voisinage l'avoient en grant reverence.
Dame Transeline doncques venue entre elles, salua toute la compaignie et aprés qu'elle m'eut demandé se ma plume estoit preste de escripre, commença a parler en ceste maniere.
Le premier chappitre Or ça, dist elle, mes bonnes voisines et amies, en continuant nostre propos du soir precedent, je vous prie que silence soit faitte, et je vous dy pour aussi vray comme euvangile, que quant une femme veult estre de son mari ou de son amy bien amee, si lui face mengier herbe de chat, et il sera d'elle si tres amoureux qu'il n'aura aucun repos se d'emprez elle n'est.
Glose.
Ceste chose est veritable, dist Burghe Fauvele, car tout ainsi en feis a mon mari et lui en feis une salade; mais ceste amour ne dura que six sepmaines, pourquoy je cuide qu'il le fault renouveller souvent.
Le second chappitre Et si vous dy que qui porroit finer d'un vray mandegloire, et le couchast en blans draps, et lui presentast a mengier et a boire deux fois le jour, combien qu'il ne mengue ne boive, cellui qui ce feroit, devendroit en pou d'espace moult riche et ne sauroit comment.
Glose.
Certes, dist Jehane Wasteliere, on dist, mais c'est en tapinage, que Alexus du Cornet est ainsi devenus riche.
Le tiers chappitre Je vous dy pour euvangile que quant aucun se met au chemin et un lievre lui vient au devant, c'est un tres mauvais signe.
Et pour tous dangiers eviter, il doit par trois fois soy retourner dont il vient et puis aler son chemin, et alors sera il hors du peril.
Glose.
A ceste parolle, se leva Maroie le Faee et dist tout hault que cestui chappitre estoit moult veritable, car son parrastre avoit rompu la jambe au cheoir de son cheval aprés qu'il avoit rencontré ung lievre.
Mais qui rencontre ung loup, un cerf ou un ours, c'est tres bon signe.
Le .IIIJe.
chappitre Onques homme sage ne monta sur asne, pour l'onneur de Nostre Seigneur qui dessus monta, mais tres bien sur cheval, car qui chiet de l'asne, il dit: « crieve » et qui chiet de cheval, il dit: « lieve ».
Glose.
Sur cest article se puet faire un argument, car quant Joseph mena la Vierge Marie en Egypte, elle monta sur un asne et toutesfois elle n'en eut nul grief.
Respondy dame Sibile du Fossé que aincoires n'avoit Jhesucrist point monté sur l'asne comme il fist depuis.
Replicqua une ancienne, nommee Perrette du Trou Punais, que si avoit, et que Nostre Dame l'emporta avec elle monté sur l'asne.
Pour cest argument sourdy grande noise entre toutes les assistentes et telement que les unes soustenoient le texte de ceste euvangile et les autres soustenoient la glose, et si grant clameur sourdi entre elles, qu'on ne savoit a laquelle entendre.
Toutesfois dame Transeline, comme presidente pour ceste nuitié, leur imposa silence affin qu'elle peust paisiblement parfaire sa lecture, laquelle chose elle obtint a tres grande paine.
Le .Ve.
chappitre Mes voisines, pour muer propos et abaissier voz debas, je vous dy pour euvangile que se une femme laissie son trepié ou son greil sur le feu sans y mettre ou baston ou tison ardant, sachiez qu'elle en envieillist fort et en a ridé le visage.
Glose.
Dist l'une des fillerresses, nommee Pyate au Long Nez, que qui s'en va couchier sans remuer le siege sur quoy on s'est deschaussié, il est en dangier d'estre ceste nuit chevauchié de la quauquemare.
Le .VIe.
chappitre Qui laisse de nuit une selle ou un trepié les piez dessus, autant et aussi longuement est l'Ennemi a cheval dessus la maison.
Glose.
Certes, dist Ysoree La Tremprieve que sa grant mere disoit que autant de gannes dyables sont assiz dessus chascun pied, s'ainsi demoure, comme il en y a.
Le .VIJe.
chappitre Je vous asseure et dy pour euvangile que quant agaches ou pies gargonnent dessus une maison, que c'est signe de tres mauvaises nouvelles.
Mais se moussons y gargonnent ou y font leurs nyds, c'est signe de bon air et de bonne fortune.
Glose.
Geertrud des Bledz dist que quant une cygoingne fait son nyd dessus une cheminee, c'est signe que le seigneur de l'ostel sera riche et vivera longuement.
Le .VIIJe.
chappitre Quant les oreilles escopissent ou demenguent a aucun, sachiez pour verité et comme euvangile que se c'est la droite oreille, ce seront bonnes nouvelles et se c'est la senestre, elles seront mauvaises.
Glose.
Ysabel de la Creste Rouge dist sur ce propos que quant le nez escopist, c'est signe de boire vin vermeil.
Le .IXe.
chappitre Quant poix ou poiree bouillent ou pot qui est mis jus du feu, sachiez pour vray que en cestui hostel n'y a nulles sorcieres.
Glose.
Perrette Tost Vestue dist que la chose que les cauquemaires craingnent le plus, c'est un pot qui boult jus du feu.
Le .Xe.
chappitre Or entendez, vous toutes, bien ce chappitre, car je vous dy que qui doubte la quauquemaire qu'elle ne viengne de nuit a son lit, il convient mettre une sellette de bois de chesne devant un bon feu et se elle venue, se siet dessus, jamais de la ne se porra lever qu'il ne soit cler jour, et est chose esprouvee.
Glose.
Jenneton Tost Preste dist qu'elle oublia une fois a ceste chose faire, mais elle aprés qu'elle fut cauquie, tasta que ce povoit estre, si trouva que c'estoit une chose velue de assez doulz poil.
Le .XIe.
chappitre Qui laisse le samedy a parfiler le lin qui est en sa queloingne, le fil qui en est filé le lundy ensuivant jamais bien ne fera, et si on en fait toile, jamais elle ne blanchira.
Glose.
Dist Marion le Bleue: Pour ce que les femmes d'Alemaigne ont ceste coustume que de laissier le lin a la queloingne le samedi, jamais leurs toilles ne sont blanches; et c'est verité: appert aux chemises que les hommes en apportent par deça.
Le .XIJe.
chappitre Qui se abstient de torchier son derriere d'herbe, de fueilles ou d'autre verdure qui ait creu sur terre, il n'aura ja mal en l'eschine ne es rains.
Glose.
Pyatine le Verde dist a ce propos que cellui qui ce fait, il n'aura jamais les trenchoisons en la teste mais en ce lieu, il aura souvent sa chemise doree.
Le .XIIJe.
chappitre Cellui qui ne jette ou sueffre jetter ou feu les os aprés qu'il en a mengié la char, jamais n'aura mal es dens pour l'onneur de sainct Laurens.
Glose.
Maïs Noir Trou afferme ce chappitre estre vray.
Mais elle dist que en ce lieu, les chiens s'en combatent volentiers.
Le .XIIIJe.
chappitre Cellui qui point d'argent n'a en sa bourse, se doit abstenir de regarder la nouvelle lune ou autrement il n'en aura gaires tout au long d'icelle.
Glose.
Robinette Noire Trache dist sur ce chappitre que cellui qui perchoit le croissant a plaine bourse, il le doit saluer et encliner devotement, et pour certain il multipliera toudis celle lunoison.
Le .XVe.
chappitre Cellui ou celle qui treuve le treffle a quatre fueilles, s'il le garde en reverence, sachiez pour aussi vray que euvangile qu'il sera eureux et riche toute sa vie.
Glose.
Sur cest article, dist dame Sebile Rouge Entaille que se un homme passe a pieds nuds sur le treffle a quatre fueilles, il ne puet eschapper d'avoir les fievres blanches, et se c'est une femme, elle sera wihotte.
Le .XVIe.
chappitre Quant un homme treuve sur sa robe une yraigne, c'est signe d'estre ce jour moult eureux; et pareillement qui treuve le fer d'un cheval ou partie d'icellui, il aura bonne fortune.
Glose.
Lors se leva Francine Molles Tettes et dist que quant on treuve au matin devant desjuner argent a terre, c'est tres mauvais eur s'il n'y va de l'or parmy.
Le .XVIJe.
chappitre Quiconques frotte un porion la veille de sainct Jehan de la fueille d'un sehus et puis la boute parfont en terre, a mesure que celle fueille pourrira, le porion sechera.
Glose.
Ysabel de la Doutre dist que ceste chose avoit autresfois fait, mais de frotter le porion du lait d'une fueille de pissenlit, il en seche plus tost, car elle l'avoit esprouvé.
Le .XVIIJe.
chappitre Quant un homme treuve en son pourpris un vaisseau d'eeps atachies en un arbre, s'il ne l'estrine d'une piece d'argent, c'est mauvais signe.
Glose.
Baudinon Gorgette dist que cellui qui approprie a soy les eeps sans les estriner, comme dist est ou texte, elles ne feront que picquier cellui et jamais ne l'aimeront ne lui feront prouffit.
Le .XIXe.
chappitre Cellui qui le jour sainct Vincent loye les arbres de son gardin de loyens de fuerre de fromment, il aura cestui an plenté de fruis.
Glose.
Emmeline le Crotee dist a ce propos que qui behourde le jour des Brandons ses arbres, sache pour vray qu'ilz n'auront en tout cest an ne honnines ne vermines.
Le .XXe.
chappitre Cellui qui estrine sa dame par amours le jour de l'an de couteaux, sachiez que leur amour refroidera.
Glose.
Dist a cest article, Collette du Cren: Je vous asseure que cellui qui estrine sa dame d'espinceaux a grosse testes, que l'amour en devient plus ardant et plus durable.
Le .XXIe.
chappitre Cellui qui franchement puet chevauchier l'ours .IX.
pas d'un tenant, il est affranchy de .IX.
paires de maladies.
Glose.
Dist une vielle matrone qui derriere les autres estoit: Je cuide bien qu'il soit vray de la garison desdictes .IX.
maladies, mais non pas de celles dont on chiet a la renverse.
Le .XXIJe.
chappitre Quant vous veez un chat assis sur une fenestre au soleil, qui lesche son derriere et la patte qu'il lieve ne porte au dessus de l'oreille, il ne vous convient doubter que celle journee il ne pleuve.
Glose.
Lors se leva dame Mehault Caillotte et dist que point n'y a faulte, car aincoires est sa buee ou cuvier qu'elle n'ose laver pour ce que son chat ne cesse de lechier son derriere.
Le .XXIIJe.
chappitre Qui siet au feu et escript es cendres de son doy ou d'un baston, ou qui se joue du feu, c'est signe qu'il a pissié ou qu'il pissera ou lit.
Glose.
Peronne l'Enfumee dist en affermant ce texte que cellui qui regarde sa femme couvrir le feu devant lui sans soy lever, sachiez que celle nuit il ne cessera de ronquier et de dormir, et se c'est une fille a marier, elle ne sera de l'annee mariee.
Le .XXIIIJe.
chappitre Quant on craint que son chien ne soit mors de chien enragié, faittes le mengier et boire parmi un trepié, et il sera ce jour asseuré de la rage.
Glose.
A ce propos dist Guillemette la Boisteuse que qui veult son chat ou sa geline tenir a l'ostel sans les perdre, si prengne ou le chat ou la geline et la tourne par trois fois entour la crameillie et puis leur frote leurs pattes contre le mur de la cheminee, et sans nulle faulte jamais de cest hostel ne se departiront.
La conclusion de ceste journee Pour ceste euvangile commencerent toutes les assistentes moult fort a rire et de fait en laissierent le filer et desvuidier, et moult fort loerent dame Transeline du Croq de la deduction de son euvangile ensemble celles doctoresses et sages femmes qui l'avoient glosé et si honnourablement deduit et postilé, que mieulx on ne les porroit exposer.
Je me levay de mon siege a demy lassé et desja semons du messagier du dieu dormant pour aler le berchier en son repos.
Mais avant mon departement, je vous veoir faire l'election de celle qui l'endemain devoit presider.
Les femmes donques ayans laissié le rire, dirent que temps estoit d'eslire la dame qui l'endemain presideroit.
Si eslurent d'un commun accort dame Abonde du Four qui l'accepta benignement et promist d'en faire son povoir.
Aprés ceste election et promesse ainsi faite de dame Abonde du Four, je me departis le plus coyement que je peus, car elles se prindrent si fort a quaqueter ensemble qu'elles n'eurent regart a mon departement.
S'ensieut la continuation des Euvangiles faittes le mercredy soir Le mercredy soir a heure acoustumee convindrent et s'assemblerent toutes les femmes qui avoient acoustumé d'y estre, ensemble pluiseurs autres qui paravant n'y avoient esté, par la induction de leurs voisines.
Et elles ainsi assembleez, survint dame Abonde du Four qui pour ceste nuit devoit et estoit ordonnee pour lire son euvangile, comme elle fist.
Mais avant que je procede aux chappitres d'icelle, je vueil descripre de son estat la maniere.
Il est vray que en ses jones jours, elle fut marchande de luxure a detail et depuis en tinst bouticle en gros a Bruges entre les marchans.
Belle femme avoit esté en sa jonesse, mais le vin et les bons morseaux qu'elle avoit pris et souvent, l'avoient faitte si grasse que a pou avoit sa rondeur sa longueur.
Et a brief dire, elle avoit une partie des sept ars en sa memoire car elle avoit estudié a Paris par l'espace de sept ans ou colliege de Glatigny dont elle avoit rapporté mainte parfonde science.
Elle donques venue, se ala seoir ou siege a ce determiné et aprés scilence faitte des assistentes, commença pour son theume et premier chapitre en ceste maniere.
Le premier chappitre Pour le premier chappitre de mon euvangile, je vous asseure que pour pissier entre deux maisons ou contre le soleil, on en gaigne le mal des yeulx qu'on appelle le leurieul.
Glose.
Aucuns l'appellent la rougerole, dist Beatrix Flabaude, mais je croy mieulx que ceste maladie viengne de trop boire a la fontaine d'amours.
Le .IJe.
chappitre Pour eschever de non venir palasineux de la teste ou des rains, il se fault abstenir de mengier de teste ne de char de chat ou de ours.
Glose.
Dist tantost Berte au Court Talon: Je cuide et si croy que pour le palasin des rains, il se fault garder de couchier a l'envers voire, les femmes et les hommes au contraire.
Le .IIJe.
chappitre Qui se met a pissier contre un monstier ou en une atre, c'est grant merveille se avant sa mort il ne chiet en appoplisie, car du moins il sera graveleux.
Glose.
Certainement, dist Jacquemine Galoise qui long temps avoit servi le curé, je vous asseure que cellui qui ainsi pisse ou fait sa neccessité contre l'eglise ou en l'attre, l'eaue benoite qu'il reçoit le dimence ne le puet aidier contre le tonnoirre pour celle sepmaine.
Le quart chappitre Se une femme perchoit un loup qui le suive, elle doit tantost trayner sa chainture par terre aprés elle en disant: « Garde toy, loup, que la mere Dieu ne te fiere » et tantost tout confus, s'en retournera.
Glose.
Jane la Sauvage dist que se aucun voit le loup devant que le loup le voye, il n'aura povoir de lui mesfaire.
Et pareillement la personne au loup.
Le .Ve.
chappitre Quant le seigneur ou la dame d'un hostel est malade et un corbauld vient crier dessus la cheminee ou la maison ou le pacient gist, c'est grant signe qu'il morra de ceste maladie.
Glose.
Mehault Tost Preste dist a ce propos que quant une agache y vient gargonner, c'est bon signe, et que le pacient garira.
Le .VIe.
chappitre Quant le vent d'escorchevel vente, les femmes sages et bonnes mesnagieres doivent taillier le debout de l'oreille dextre de leur jone veau et jetter celle piece a l'encontre du vent, affin que leur veau croisse et amende comme il fera.
Glose.
Certes, dist Maroie Joe Brulee, je croy que qui prometteroit a sainct Barthelmieu sa dextre corne, qu'il souffiroit.
Le .VIJe.
chappitre Mes bonnes voisines, je vous vueil en ce chappitre dire l'un des plus grans secrez que j'aye onques apris en Savoie, c'est pour aussi vray comme euvangile que quant aucune tempeste levera en l'air, vous devez tantost faire du feu de quatre bastons de chesne en croix au dessus du vent et lui faire une croix dessus, et tantost la tempeste se tournera de costé et ne touchera a voz biens.
Glose.
Baudine Camuse dist bien que ou pays de Savoie a pluiseurs sages femmes, car pour faire bel ou lait temps, elles en sont maistresses.
Le .VIIJe.
chappitre Quant les anettes sentent la tempeste esmouvoir en l'air et qu'elles volent et crient sur l'eaue en bas, c'est signe qu'il plouvera sans tempeste.
Mais quant elles se taisent, elles redoubtent fort le tonnoirre.
Glose.
A ce propos dist Mabelie Joliette que, quant les cynes ou les oies se baignent et debatent en l'eaue, il n'y aura aucune faulte qu'il ne pleuve cellui jour.
Le .IXe.
chappitre Quant on oyt chiens uller, on doit estoupper ses oreilles car ilz apportent mauvaises nouvelles.
Et par contraire, on doit oyr le cheval crier et haynir.
Glose.
Magnon Broquette dit en approuvant cest article que, quant on oit les loups uller, on se doit mettre en bon estat car c'est signe de grande pestilence a venir par guerre ou par famine.
Le .Xe.
chappitre Quant vous veez les loups venir querre leur proie prez des villes ou dedens les villages, sachiez que c'est grande apparence de chier temps.
Glose.
Jehane Baguette dist sur ce texte que, quant cerfz, bisches ou daims viennent paistre prez des villages et des maisons, c'est bon signe et habondance de tous biens.
Le .XIe.
chappitre Je vous dy pour euvangile que nul qui veult gaignier au jeu de dez ne se doit jamais asseoir pour jouer son dos devers la lune ou qu'elle soit lors, ains lui doit tourner le visage, ou se ce non, jamais il n'en levera sans perte.
Glose.
Michelette Houchue dist a ce propos que, qui veult gaignier aux dez par jour, il convient faire le contraire, car il fault tourner le dos au soleil.
Le .XIJe.
chappitre Je vous dy mes voisines, que quant on met blans draps en un lit, l'angele de Dieu s'i repose jusques a ce que on y a fait ou pet ou vesse.
Glose.
Marion Ort Trau dist a ce propos que tantost que l'angele s'est departis du lit, le dyable puant y entre, dont souvent en sourt grande noise entre homme et femme.
Le .XIIJe.
chappitre Cellui qui reçoit de l'eaue benoite le dimence a la grant messe, le dyable mauvais en toute ceste sepmaine ne puet cellui ou celle tempter ne approchier a sept piez prez.
Glose.
Berte le Sourde dist que, qui ne rechoit de l'eaue benoite le dimence, le dyable lui puet et jour et nuit asseoir invisiblement sur l'espaule.
Et qui ne le reçoit de la main du prestre, sachiez qu'elle n'a ne force ne vertu.
Le .XIIIJe.
chappitre Cellui qui souvent beneist le soleil, la lune et les estoilles, ses biens lui multiplieront au double.
Glose.
Jossine Tost Preste dist que qui, a son couchier, salueroit l'estoille pouchiniere, il ne seroit possible de perdre aucun de ses pouchins, et se multiplieroient doublement.
Le .XVe.
chappitre Cellui qui au matin, a son lever, fait le signe de la croix et lave ses mains ains qu'il passe hors de son huys, le dyable pour ce jour n'aura povoir de le grever.
Et s'il ne le fait, quelque labeur qu'il face tout ce jour ne lui pourra multiplier.
Glose.
A ce propos dist Geffrine Tost Preste que, qui ne fait dire le benedicité a son disner, le dyable invisiblement siet a celle table et y boit et mengue.
Le .XVIe.
chappitre Quant aucune femme porte des chappons a la bonne ville pour les vendre ou autres choses, s'elle d'aventure chausse au matin son pied droit premier, elle aura bon eur de bien vendre.
Glose.
Ceste chose m'est souvent avenue, dist Tempremeure.
Et oultre ce, ay esté maintesfois estrinee de tel marchant, qu'il en peseroit a mon mari s'il le savoit.
Le .XVIJe.
chappitre Quant une femme entre au matin en son estable pour moudre ses vaches, s'elle ne dist: « Vous sauve Dieux et saincte Bride », volentiers les vaches, du pied de derriere regibent et souvent brisent le pot ou respandent le lait.
Glose.
A ce propos se leva une vielle qui n'avoit mais que un dent et dist en audience que quant les veaulx ne veulent boire ne au doy ne autrement, que le toreau qui engendra ce veau n'eut point d'amour a la mere.
Le .XVIIJe.
chappitre Se en une cense a plenté de brebis qui aient pluiseurs aigneaux, et aprés la disme payee, on n'en presente chascun an un au loup, certes il en prendera un, nonobstant garde qu'on y commette.
Glose.
Emmelote du Glay dist a ce propos que, qui ne presente un aignel au loup en l'onneur de l'aignel de Dieu, il sache certainement qu'il en y aura de foireux en l'annee.
Le .XIXe.
chappitre Qui cueille ou eslit la poiree le samedy aprés nonne, pour le dimence cuire et mengier, il en vient de legier a celles qui ce font, le mal qu'on dist le joyel Nostre Dame.
Glose.
Jehanne Court Talon dist que ainsi l'en avint en sa jonesse, mais ung jone medecin l'en garist assez doucement en pou de temps.
Le .XXe.
chappitre Quant un homme est prest pour monter a cheval, il ne doit prendre de la main de sa femme son espee ne autre piece de harnois, car a son besoing, il ne s'en porroit deffendre.
Glose.
Dist une des assistentes, nommee Angeline Verde Vaine, que ainsi en avint il a son premier mari, car en chevauchant de nuit, il vey a la clarté de la lune un espoantaire de coste sa voye, « mais il ne sceut onques tirer son espee que lui avoie baillie, de haste qu'il eut de s'en fouyr.
» Le .XXIe.
chappitre Cellui qui pisse contre le soleil, il devient en sa plaine vie graveleux et si en engendre souvent la pierre.
Glose.
Je croy, dist Agnechon la Pelee, que la gravele viengne plus tost de boire trouble vin ou autre beuvrage trouble et especialement de chevauchier sans selle.
La conclusion de ceste journee Aprés ceste euvangile fist pause dame Abonde du Four, car il ne lui estoit possible de proceder en oultre a sa lecture pour le murmure des riseez que les fillerresses firent lors toutes ensemble.
Et quant a piece de temps, elles firent aucun pou de silence, elles remercierent moult dame Abonde de ses vraies euvangiles, promettans que point ne les metteroient en oreille de veel, ains les divulgueroient et publieroient par tout leur sexe a celle fin que de generation en generation, elles fussent continueez et augmenteez.
Sur ce se commencerent toutes a elles lever et prendre leurs quenoilles, fuiseaux, fuseez, hepples, vertoiles, tourés et autres bagaiges appartenans a l'art de filerie, pour elles retourner chascune a sa chascune.
Et je troussay mes agoubilles pour m'en tourner dormir car la minuit approchoit.
Elles, aprés pluiseurs raisons et menues suffrages, esleurent dame Sebile des Mares pour l'endemain lire a heure accoustumee, dont elles furent moult joyeuses; et tandis qu'elles estoient empeschies, je m'en alay reposer.
S'ensieut la continuation des euvangiles leuttes le jeudy soir Le jeudi, entre six et sept heures du vespre aprés souper, convindrent et s'assemblerent les matrones et femmes acoustumeez de venir a la serie, ensemble pluiseurs autres qui point n'avoient acoustumé d'y venir, pour oyr lire dame Sebile des Mares son euvangile.
Dame Sebile qui fort tenoit du grave, vint en la compaignie de pluiseurs de sa cognoissance et se assist pour presider ceste nuit comme celle qui a ce faire estoit ordonnee.
Mais ains que oultre procede, je vueil touchier un pou de sa vie et l'estat de sa conversation.
Ceste Sibile estoit de par sa grant mere, venue de Savoie, d'une contree nommee Vaux dont premiers vindrent les Vaudois, de laquele science elle avoit beaucop retenu.
Elle avoit d'eage environ .LVIJ.
ans; maigre et longue femme estoit et si se disoit gentil femme a cause de Vaux.
Et en quelque assemblee qu'elle se trouvoit, elle avoit volentiers la derreniere parolle pour tout conclurre; et ainsi estoit elle avantagiere, pourquoy il y eut pluiseurs femmes qui pour ceste cause y vindrent, qui paravant n'y avoient esté.
Dame Sebile doncques assise en son siege, aprés silence obtenue, commença le premier chappitre de son euvangile et dist.
Le premier chappitre Qui veult que ses enfans ne soient paoureux, il est expedient que incontinent aprés le baptesme de l'enfant, le pere lui face empoingnier de la main droite son espee ou son glaive, et il sera toute sa vie hardis.
Glose.
Dame Alix des Mares, sa suer, dist que qui feroit lire par un prestre dessus l'enfant l'euvangile des trois Roys ou l'oroison sainct Charlemaine, il seroit hardis et victorieux.
Le second chappitre Quant deux jones gens, filz et fille, sont pour lever un enfant, le prestre se doit mettre entre deux, car s'il avenoit qu'ilz preissent l'un l'autre a mariage, jamais n'aroit paix entreulx.
Glose.
Une vielle qui la estoit, dist tantost sur cest article qu'il estoit certain et vray; et oultre, que s'ilz avoient enfans, ilz feroient tous pute fin.
Le tiers chappitre Cellui qui congnoist charnelement sa commere a sa priere, jamais ne puet en paradis entrer, se le filleul son enfant ne fait de son gré la penitance, premier pour sa marrine et aprés pour son pere.
Glose.
Cristine le Sauvage dist que, qui prent sa commere par mariage, toutesfois qu'ilz se conjoindent charnelement, qu'il tonne ou fait volentiers oraige ou en terre ou en mer.
Le quart chappitre Quiconques congnoist charnelement nonnain ou femme voilee par copulation d'homme de religion ou prestre seculier, sachiez qu'il morront tous a membre roit et a trop plus de doleur que autres gens.
Glose.
Fillette l'Estroite dist que, se de tel accouplement viennent enfans, ilz sont enclins a mains maulz et fortunes.
Le quint chappitre Une meschine de prestre perseverant en son pechié jusques a la mort, sachiez pour vray comme euvangile qu'elle est chevalet au dyable et ne convient prier pour elle.
Glose.
L'une d'entre elles qui savoit de cest article, respondy que le pechié se povoit estaindre par les prieres du prestre et par les enfans qu'ilz ont engendrez, jasoit ce que communement ilz ne facent gaires bonne fin.
Le .VIe.
chappitre Se un prestre seculier ou autre religieux congnoist charnelement femme mariee, il n'aura jamais du pechié pardon, se premierement ne lui est pardonné du mari d'elle.
Glose.
Certainement, respondy une matrone, cest article croy je bien, car Dieu n'emprent jamais sur le droit d'autrui et aprés il pardonne, le droit de partie sauf.
Le .VIJe.
chappitre Se un homme marié habite a la femme de son voisin ou autre femme mariee, il mesmes se clot la porte de paradis et ja n'y enterra, com fort qu'il y busche.
Glose.
Margot Clappeie dist que jamais ne lui sera ouverte fors par cellui a qui tant a offensé, quant aincoires il lui auroit pardonné.
Le .VIIJe.
chappitre Quant le prestre a chanté messe et que les aucuns vont baisier l'autel, ceulz en celle sepmaine ne doivent baisier femme nulle se ilz ne l'ont espousee.
Glose.
Certainement, dist une vielle fillerresse, ceulx qui font contre cest article ne fauldront a avoir mal aux dens ou a la teste.
Le .IXe.
chappitre Quant une femme enchainte porte son enffant plus sur le costé dextre et qu'elle mengue volentiers venoison et volille, et qu'elle oyt volentiers parler de tournois et de joustes, sachiez de vray qu'elle porte un filz.
Glose.
Mabelie qui mere alerresse estoit, dist que, quant la femme porte sur le costé senestre et appete dansses et sons d'instrumens, que elle aura une fille.
Le .Xe.
chappitre Se une femme grosse d'enfant desire savoir quel hoir elle porte, ascoutez la parler et par elle mesmes le saurez, car quant elle demandera: « Quel hoir vous semble il que je porte? », se vous dittes: « Un beau filz » et elle n'en rougist, sachiez pour vray qu'elle fera une fille.
Glose.
Dist Laurette le Serie que se la femme enchainte marche au mouvoir plus tost du pied droit que du senestre, elle porte sans faulte un filz, et s'elle fait le contraire, ce sera une fille.
Le .XIe.
chappitre Quant un homme a engendré naturelement un enffant, s'il lui povoit lors souvenir le temps qu'il lui avint et il pensoit comment aprés le fait, il se trouva disposé, autre juge fors lui n'y fauldroit, car quant l'omme engendre un filz, petit s'en change pour ce qu'il engendre son semblable; mais a engendrer une fille, qui est hors de sa complexion, il s'en treuve fort aliené voire pour deux ou pour trois jours.
Glose.
Perrote Galoise dist que, incontinent que femme a conceu enfant masle, pour les trois premiers mois, elle porte assez bel, mais les autres six mois, moult en a grant doleur plus que d'une fille.
Toutesfois les trois premiers mois, la fille lui baille plus a souffrir.
Le .XIJe.
chappitre Quant vous voyez les gelines assembler dessoubz quelque appentis ou en requoy, sachiez pour vray que le temps se muera en pluye de brief.
Glose.
Puis que sommes entrez a parler des gelines, dist Emmeline Trumeliere, je vous en diray droites merveilles, car quant vous volez avoir voz poules couppez dessus leurs testes, pour aussi vray que sommes icy, il vous convient affubler un sac a quoquide quant vous mettez les oefs couver, et les pouilles seront toutes coupeez dessus leurs testes.
Le .XIIJe.
chappitre Et quant vous verrez alumer la sieuye dedens voz chemineez, faittes lui la moe et pour aussi vray que euvangile, elle s'estaindera acop.
Le .XIIIJe.
chappitre Mes amies et voisines, quant vous alez au retrait, gardez vous de torchier vostre derriere de fueilles et pour aussi vray que euvangile, jamais ne serez malade du mal de sainct Loup de Fueilloy.
Glose.
Calle Court Talon dist qu'elle le fist une fois, mais elle ne povoit durer d'escopine qui le poingnoit: « je croy que le dyable estoit en l'erbe.
» Le .XVe.
chappitre Quant un enfant est né, avant qu'il soit baptisié, gardez vous de le mettre premierement ne porter sur vostre bras senestre, car pour vray il en seroit gauchier toute sa vie.
Glose.
Martine Tost Preste dist a ce propos que, se vous faittes tourner a vostre mari son visage vers orient tandis qu'il est embesoingnié ou fait d'amours, s'il fait generation, ce sera un filz.
Le .XVIe.
chappitre Qui se mire en un miroir de nuit, pour aussy vray que euvangile, il y voit le Mauvais et si n'en embellira ja pour tant, ains en devendra plus lait.
Glose.
Belotte Camuse dist qu'il y a des miroirs a brune glace qui sont naturelz et qui rendent les gens qui s'i mirent un pou bruns, mais ilz ont mauvaise alaine.
Le .XVIJe.
chappitre Qui veult estre victorieux en guerre ou eureux en marchandise, si veste au matin sa chemise ce devant derriere ou a l'envers, et pour vray, il le sera.
Glose.
Ceste rigle est sans aucune faulte mais que la guerre ne soit contre sa femme, car s'il la vouloit batre, il le perderoit.
Le .XVIIJe.
chappitre Quant une femme a son coq lent et niche, elle lui doit faire mengier des aulx et lui en oindre la creste affin qu'il en deviengne plus fort et plus vigoreux, et aussi il en gardera mieulx ses drois envers ses gelines.
Glose.
Qui porroit trouver, dist Marotte Ridee, l'erbe qui resveille les niches maris, j'en donroie jusques a ma chemise, et deusse aller pour mon pain.
Le .XIXe.
chappitre Qui veult nourrir et eslever petis chiens sans gaires croistre, il doit au matin laver ses mains en largement eaue et d'icelle mouillier le pain qu'on donne aux chiens, et de celle eaue a boire, et pour vray jamais plus ne croisteront neiz que les mains qui d'icelle sont laveez.
Glose.
Je croy bien qu'il soit ainsi, mais Marotte Pelee, ma taye, les nourrissoit en un pot et ilz ne povoient croistre plus grant que le pot n'estoit.
Le .XXe.
chappitre Quant une femme se lieve de nuit pour pissier devant que le coq chante la tierce fois, et elle engambe par dessus son mari, sachiez que s'il a aucun de ses membres roide, qu'il se amolliera s'elle ne retourne en son lieu par ou elle est engambee.
Glose.
Maroie Ployarde dist que se c'est aprés le premier chant du coq, elle sans prejudice, s'en puet retourner par ou lui plaist.
Le .XXIe.
chappitre Pour certain, mes voisines, quant vous orrez fort venter, sachiez que c'est tout signe de trayson ou au moins de mauvaises nouvelles.
Glose.
C'est chose moult de fois esprouvee, dont les exemples en seroient trop longues a raconter.
Le .XXIIe.
chappitre Quant un homme chevauce par le chemin et il rencontre une femme filant, c'est tres mauvais rencontre et doit retourner et prendre son chemin par autre voie.
Glose.
Jaquette Joquesus dist que se la femme veult muchier sa queloingne en son gyron ou derriere son cul, qu'il ne lui puet nuire, mais s'il par aventure cheoit de son cheval, il se porroit bien fort blechier en aucun de ses membres.
Le .XXIIJe.
chappitre Je vous dy pour conclusion et pour aussy vray que nous sommes icy, que se une femme veult que son mari ou amy l'aime fort, elle lui doit mettre une fueille de gauguier cueillie la nuit sainct Jehan tandis qu'on sonne nonne, en son souler du pied senestre, et sans faulte, il l'amera moult merveilleusement.
Conclusion de la serie du jeudy A celle conclusion commencerent toutes les vielles et jones qui presens y estoient, a deviser toutes ensemble et faire un murmure comme toutes esbahies des nobles auctoritez et vraies euvangiles que dame Sebile leur avoit exposé, et bien promirent entrelles de les retenir et mettre en leurs memoires car sainctes et bonnes les tenoient.
Il me desplaisoit moult que compaignie d'aucun homme ne povoie avoir pour rire, car certes la maniere qu'elles tenoient estoit moult estrange et, a mon avis, il leur sembloit que le monde par ces constitutions et chappitres se devoit cy aprés gouverner et regir par elles.
« Or ça, dist l'une qui moult vielle et bochue estoit (nommee estoit Mabelie du Cendrier), mes amies et voisines, il est jeudy qui est jour de recreation et le plus cras de la sepmaine.
Il m'est avis qu'il seroit bon que feissons un petit banquet pour recreer noz esperis et especialment pour bienvegnier le  proficiat  de noz bonnes et sages doctoresses qui jusques icy nous ont instruit et ammonesté la noble doctrine, dont cy aprés sans aucune doubte serons ameez, priseez et honnoureez et par aventure parvendrons a avoir domination par dessus les hommes.
Qu'en dittes vous? -- Certes, dist une sienne voisine qui bonne galoise estoit et savoit assez du bas voler, nommee Mehault Ployarde, je vous diray, oncques femme ne dist mieulx.
Je m'en voy a ma maison tout quoyement tandis que mon mari Ployart dort, et aporteray une douzaine d'oefs.
» Dist une autre: « Et je m'en voy querir de la farine et du burre, si ferons des gauffres et par Dieu, le villain Jocquesus n'en tastera ja.
» Respondy une vielle ridee, nommee Flourette du Pré: « Et je m'en voy querir demy lot de vin doulz, car aincoires ay je espargnié un denier que mon mari Malprest ne scet point.
- Or sus donques, chascune se mette en ses devoirs, dist l'une, et je feray tout aprester.
» Tandis qu'elles estoient ainsy empeschies et ne pensoient que d'accomplir leur entention, je me departi en muchettes et sans congié me retrahy, car grant sommeil avoie.
De la chiere qu'elles firent, riens n'en sçay fors ce que l'endemain m'en fut dit.
Mais il n'y a chose digne d'estre mise par escript, car en ce bancquet y eut tant de raisons sans effect, qu'il n'est secretaire tant soit publique qui en eust sceut tenir le conte.
La continuation de la journee du jeudy au vendredy Quant vint le vendredy a heure acoustumee et que les vielles matrones et autres voisines de toutes sortes furent illec venues, avant que dame Gomberde le Faee fust venue pour presider en son siege, elles se commencerent a deviser entrelles de la bonne chiere qu'elles avoient faittes le soir precedent depuis mon departement, parquoy je sceus comment la besoingne s'estoit portee.
Et disoit dame Mabelie du Cendrier a Flourette du Pré: « Dya voisine, et comment vous voz huvastes hier soir! Je croy que ce fut pour mieulx dormir, vous touchastes de la tierce pinte.
- Et je le croy bien, respondy Flourette, pieça ne m'avint d'avoir si bonne nuit car ce songart Joquesus mon mary, ne me fist ne chou ne quoy voire au moins qui vaille, passé a plus de .IX.
jours; je croy qu'il face sa neuvaine a quelque sainct.
Maupreu lui puist il faire de me ainsi espargnier! Mais puis que temps avons de deviser, comment s'achemma Mehault Ployarde! Il sembloit que tout fust sien et, a brief dire, il n'y avoit que pour elle.
Il seroit bon de savoir se elle ne resveilla point son mari Ployart au couchier.
Ahay! respondy Mehault, et pour Dieu, qu'on le laisse desormais en paix car il ne vault desormais a riens et moins que riens.
Que male froide joye en puist on avoir! - Et comment, dist une jone fille qui l'escoutoit, dame Mehault, vous qui estes si vielle et si ancienne, vouldriez vous aincoires gymberter et y a il en vous aincoires vaine qui y tende? » A ceste parolle mist dame Mehault ses mains a ses costez et en grant courroux lui respondy que voirement avoit elle aincoires une verde vaine et que pour couchier dessoubz, il ne failloit point regarder a l'eage, mais seulement au bon voloir qui aincoires lui estoit demouré; et que, Dieu merci, aincoires fondoit le burre en sa bouche combien qu'elle ne peust croquier noisettes, car elle n'avoit que un seul dent.
Adont vint dame Gomberde la Faee pour commencer son euvangile, a la venue de laquele fut faitte silence, mais ce fut a tres grande paine car dame Mehault estoit si malcontente de ce que vielle avoit esté appellee, et si n'avoit aincoires que .LXXVIJ.
ans, que nullement ne se voloit appaisier.
Toutesfois tant l'en pria l'en, qu'elle se teust, la Dieu merci.
Si pris ma plume et mon papier et me mis en mon devoir pour noter ce qu'elle diroit.
Mais avant que je procede a ses chappitres, je vueil dire qui fut celle doctoresse Gomberde.
Elle estoit de par sa mere d'Auvergne et de par son pere de Piemont; de simple et assez belle maniere estoit devant les gens car elle se disoit gentilfemme.
Mais se aucun avoit perdu quelque chose, elle se mesloit de le renseignier.
Et qui eust a faire d'aucune fille secrette, elle en eust fait plaisir pour gracieux vin, et c'estoit la practique de quoy elle s'entretenoit le mieulx.
Subtile estoit, comme il apperra par sa lecture.
Quant elle fut assise et que silence fut faitte, elle commença son theume en cest maniere.
Le premier chappitre Or sus, dist dame Gomberde, laissons toutes rihotes et debas ester et commençons pour l'onneur du vendredy ouquel nous sommes, a parler du sainct sacrement de mariage, car j'ay esté sept fois mariee, mais ce non obstant, se le .VIIJe.
me venoit et il estoit a mon het, aincoires y entenderoie volentiers.
Et pour de lui estre fort amee, je lui feroie mengier une poiree d'herbes cueillies la nuit sainct Jehan a nonne, et pour vray, il ne lui seroit possible de me laissier pour une autre plus jone de moy.
Glose.
Dist Belotte Court Talon a ce propos que, se une femme mettoit en l'oreille de son mari des plumes d'un chappon qui auroit mené jones pouchins, et du poil de la droite patte de son chien, et du poil du bout de la queue de son chat, il ne pourroit jamais oublier l'amour d'elle.
Le second chappitre Se une femme veult estre au dessus, que son mari ne la batte, il fault prendre toutes ses chemises et quant le curé list la Passion le vendredi, les mettre dessoubz l'autel et lui faire vestir le dimence ensuivant.
Sachiez que tant qu'il aura vestue ceste chemise, il sera a sa femme doulz et courtois.
Le tiers chappitre Se une femme veult que son mari aime mieulx l'un de ses enfans que l'autre, si lui face mengier des deux debous des oreilles de son chien la moitié, et a l'enfant l'autre moitié; et pour aussi vray que euvangile, ils s'entraimeront si fort que a pou pourront ilz estre l'un sans l'autre.
Le quart chappitre Se une femme veult faire que son mari aime tous ses enfans oultre mesure si prende de l'orine de tous ses enfans a tout eaue belle et clere et par .IX.
jours, au desceu de son mari, lui en face laver ses mains et son visage, et sans faulte, il les amera oultre mesure.
Le .Ve.
chappitre Qui veult affranchir son chien de devenir enragié, si lui donne a mengier tous les jours au matin du propre pain un morseau ou deux qui aura esté porté a l'offrande le dimence derrain passé, et s'il le reffuse, sachiez pour vray qu'il est mal disposé.
Glose.
Marotte Pelee dist que qui ne veult estre assailly ne abayé des chiens de jour ne de nuit, si ait du bon frommage rosty et leur donne en disant:   « In chamo et freno »   tout au long, et pour certain, ilz le laisseront en paix voire, et se fussent ilz rabis.
Le .VIe.
chappitre Femme qui desire que ses vaches donnent chascune autant de lait comme celles de ses voisines, elle doit par chascun jour son vaissel a moudre froter des bonnes herbes cueillies sur la nuit de sainct Jehan tandis qu'on sonne nonne.
Glose.
Je croy, dist Jennette Grosse Motte, que qui metteroit ces herbes ainsi cueillies la nuit sainct Jehan deseure l'uys de l'estable ou les vaches couchent, en disant: « Que Dieu les sauve et saincte Bride! », qu'elles donneroient lait tousjours de bien en mieulx.
Le .VIJe.
chappitre Qui veult avoir de ses vaches et l'yver et l'esté burre frais, il doit quant elles sont en sault, les mener devant le thaur et les lui laissier flairier sans touchier, et mener la vache trois tours autour du thaur et puis lui laissier saillir, et pour vray vous aurez toute l'année frais burre.
Le .VIIJe.
chappitre Quant une femme grosse engambe le tymon d'un char, se c'est un filz, il aura gros membre et dur a merveilles, et se c'est une fille, elle aura moult grosses levres et vermeilles aussi bien dessoubz comme dessus.
Le .IXe.
chappitre Femme qui jamais ne veult perdre son bon chat quant on l'a, on lui doit oindre les quatre pattes de burre par trois vespreez, et jamais de cestui hostel ne se departira.
Le .Xe.
chappitre Je vous dy pour aussi vray que euvangile que se une personne mengue d'une beste que le loup aura estranglé, et de laquele il aura par aventure mengié, a grande paine puet icelle personne rendre ame, se le loup n'estoit premierement mort.
Glose.
Au moins ne pourroit il parler, dist Belotte le Cornue, par longtemps, s'il n'avoit fait son offrande a monseigneur Sainct Loup.
Le .XIe.
chappitre Quant on voit blans religieux aler ou chevauchier par les champs, nul ne se doit acheminer celle part pour le lait temps qui par coustume leur survient.
Glose.
Aucunes sages femmes, dist Margot le Pelee, ont dit pour vray que le rencontrer au matin d'un blanc moisne est tres mauvais signe, mais le rencontre d'un noir est par le contraire bon signe voire, mais qu'il n'ait riens de blanc.
Le .XIJe.
chappitre Quant une espousee va de sa maison a l'eglise pour espouser son fiancé, la meilleur de toutes les prieres qu'on lui donne demeurent a son proffit, moiennant qu'elle remercie incontinent le donneur, autrement celle priere ne lui vaudroit riens.
Glose.
Dist une bonne galoise nommee Perrine Bleue Levre: De cest chappitre ay trouvé une exception car, quant j'alay espouser Janot Bleue Levre mon mari, ma taye me salua en priant que je peusse avoir bon et roide encontre, dont je l'en merciay.
Mais il m'en avint tout autrement car je le trouvay si doulz qu'on le eust lyé au droit neu; qu'on en ait froide joye! Le .XIIJe.
chappitre On ne doit jamais mettre couver oefs de geline ne d'anettes par le jour du vendredy, car pour vray les pouchins qui en viennent sont volentiers devorez des oyseaux et bestes sauvages.
Glose.
Certainement, dist Maroie du Cendrier, j'ay souvent oy dire qu'il fault se garder de mettre oefz couver le jour devant que la lune se reface et le jour aprés qu'elle est reffaitte, car les pouchins qui en viennent ne font jamais bonne fin.
Le .XIIIJe.
chappitre Quant a une femme lui escopist la gorge, ce lui sont bonnes nouvelles que brief yra aux nopces ou a relevee faire grande chiere.
Mais quant la teste lui escopist, c'est signe contraire, car elle pourra bien estre batue de son mari.
Glose.
Perrette Longues Tettes dist que quant la gorge escopist a un homme qui autresfois a batu sa femme, c'est tout signe de pendre.
Le .XVe.
chappitre Quant on voit plenté de chauvesoris voler entour une maison, il en fait bon deslogier car c'est un grant signe que temprement on y boutera le feu.
Le .XVJe.
chappitre Qui de nuit laisse sur la table la nappe estendue, et les soris viennent par nuit sur la nappe mengier les miettes du pain qui y sont demoureez, quiconques mengue l'endemain sur icelle, ses dens luy devendront noirs et tost aprés pourriront.
Glose.
Maroie Bouche d'Or dist a ce propos que de mengier chault potaige et especialment poiree de choulz, on en a les dens noirs.
Le .XVIJe.
chappitre Quant un enffant est nouveau né, se c'est un filz, il le convient porter au pere et lui bouter des pieds contre la poitrine, et pour certain jamais ne fera l'enfant male fin.
Glose.
Fremine Fauvele dist a ce point que quant une femme est acouchie d'une fille, il convient l'asseoir sur la poitrine de la mere en disant: « Dieu te face preudefemme, » et jamais elle n'aura honte de son corps.
Le .XVIIJe.
chappitre Quant une femme couchie avec son mari, veult avoir plus tost un filz que une fille, elle doit tenir ses mains closes tandis que son mari fait l'euvre de nature, et pour vray elle aura un filz.
Glose.
Aucunes anciennes matrones maintiennent que, qui veult faire un filz, il le convient faire au matin de jour, et une fille au vespre et de nuit.
Le .XIXe.
chappitre Une femme qui veult avoir petis enfans, tandis qu'elle porte, se doit desjuner au matin d'une tostee de pain blanc en vin, et sans aucune faulte, l'enfant qu'elle porte sera petit.
Glose.
Dist une vielle qui la estoit: Je croy mieulx que les petis enfans soient engendrez en faulte de la lune que autrement, car par coustume les hommes ont lors deffaulte de moele.
La conclusion de la serie du vendredy Pour ceste derraine glose sourdy grande tumulte entre les femmes illec assembleez, tant de rire comme de parler toutes ensemble, et ne sembloit autre chose fors que ce fust un marchié de hire hare sans ordre et sans voloir entendre l'une l'autre, ne atendre la fin de leurs raisons.
Pourquoy, quant je vey ceste confusion, je ployay mon papier, estouppay et serray mon escriptoire, remis ma plume en mon coffin et me levay, me cuidant embler d'elles.
Mais tantost je fus apperceus d'aucunes d'elles qui me retindrent a toute force et pour moy firent aucun pou de silence qui gaires ne dura, en laquele elles me prierent que l'endemain voulsisse retourner entrelles a l'eure acoustumee, affin de parfurnir et achever leur intention et la chose encommencee, et pour mettre par escript le residu des euvangiles de dame Berthe de Corne, qui estoit la derraine assemblee qu'elles devoient faire et ou elles devoient conclurre et faire fin de leurs articles.
Moy, considerant le commun proverbe qui se dit que qui sert et ne parsert, son loyer pert, leur ottroiay leur requeste liberalement.
Et aprés congié pris d'elles, me parti et m'en alay reposer car la teste avoie fort vuide pour les raisons traversaines d'elles que mon entendement n'avoit peut comprendre.
Si les laissay illecques trousser leurs bagues et leurs quilles, et m'en alay reposer.
La continuation de la serie du vendredy a celle du samedy Le samedy soir environ six heures, aprés le salue de Nostre Dame et que j'eus prise assez legiere refection, tant pour l'onneur du jour comme pour l'affection que j'avoie pour veoir et oyr a quel fin prenderoient noz dames conclusion de leur euvangiles, je, aprés que j'eus prises mes agoubilles, papier, plume et enchre, me transportay ou lieu ou le soir precedent avions assemblé.
Et moy illec venu, me assis en mon lieu acoustumé.
Pluiseurs des escolieres estoient desja venues, qui commençoient a desvuider et haspler leurs fuseez, car filer ne povoient pour l'onneur du samedy et de la Vierge Marie.
Je n'eus illec gaires sejourné, quant vint dame Berthe de Corne acompaignie de pluiseurs de ses amies et voisines pour son euvangile lire et continuer, comme a ce faire estoit esleute.
Mais avant que je procede a ses chappitres, je vueil descripre aucune chose de sa genealogie et venue.
Dame Berthe de Corne estoit de l'eage environ de .IIIJxx.
ans ou plus; fille avoit esté de Regnaut de Corne, sage homme a merveille, qui en son temps avoit estudié a Toulette en l'art de gramaire et en geomancie.
Depuis avoit esté a Montpellier ou il avoit estudié en medecine, et ceste art fut dont il vesqui toute sa vie et introduist dame Berthe sa fille, en laquele elle prouffita moult et s'en vesqui depuis en tapinage assez honnestement.
Elle donques assise en son siege et silence obtenue, commença son euvangile en ceste maniere.
Mes bonnes amies et voisines, puis que mon tour est venu que je vous doy faire fin et conclusion de l'euvre par mes dames encommencee, je a mon povoir traitteray de la science que j'ay aprise qui touche medecine et m'en acquiteray au mieulx que porray.
Si vueilliez diligemment entendre et les retenir, car elles sont dignes d'estre mises en vostre memoire.
Le premier chappitre Et pour mon premier chappitre, je vous dy: qui a les fievres et il june le premier dimence aprés le premier jour qu'elles l'auront pris, sachiez pour vray qu'elles le laisseront.
Le second chappitre Cellui qui aura les fievres tierces, et il porte a son col en un petit de soie les haulz noms lyez, sans doubte il en garira.
Le tiers chappitre Se vous avez mari rebelle et qui ne vous vueille baillier argent a vostre besoing, prenez le premier neu d'un festu de fromment cueillié auprez de terre la nuit sainct Jan tandis qu'on sonne nonne, et icellui boutez ou trou du coffre ou lieu de la clef, et sans faulte elle s'ouvrira.
Le quart chappitre Cellui qui a les fievres quartaines, face tant qu'il treuve le treffle a quatre fueilles et s'en desjune par quatre jours, et pour vray elles le laisseront.
Le .Ve.
chappitre Femme qui est malade de la rougereule doit prendre de l'eaue qui aura esté benoite le dimence et d'icelle en faire un chaudeau et en humer, et pour certain elle en garira.
Le .VIe.
chappitre Pluiseurs gens parlent de la maladie des fievres blanches, qui gaires ne scevent que c'est, mais elles sont pires que doubles quartes; toutesfois se puent elles garir par faire une souppe ou vaissel sainct George.
Le .VIJe.
chappitre Pour garir fievres continues, il faut escripre les trois premiers mos de la paternoster sur une fueille de sauge nostree et icelle mengier par trois matineez, et il garira.
Le .VIIJe.
chappitre Se une femme se mespasse le pied telement qu'il soit estors et comme hors du lieu, il convient que son mari voise en pelerinage a monseigneur sainct Martin pour sa santé et qu'il rapporte des lavemens du pied du cheval sainct Martin, et d'iceulx lavemens en lave son pied, et tantost elle garira.
Le .IXe.
chappitre Se une femme est malade des varoles, il convient que son mari achate un noir aigneau de l'annee et qu'il couchie et lye sa femme en la peau d'icellui aigneau toute chaude, et qu'il face son pelerinage et offrande a saincte Arragonde, et pour certain elle en garira.
Le .Xe.
chappitre Se un cheval s'est estors la gambe ou le pied, il convient le chevauchier vers l'ostel du prestre et le appeller par dehors, et sans parler a lui tantost s'en retourner, et pour certain, le cheval yra tout droit comme devant sans sentir aucune doleur.
Le .XIe.
chappitre Je vous diroie merveilles des chevaux et de leurs medecines, mais pour ce que les hommes ne le prengnent a leur prouffit, je m'en tairay et parleray d'autre chose.
Mais toutesfois je vous vueil bien aincoires tant dire que, quant vous veez un cheval si terrible qu'il ne veult souffrir qu'on monte sur lui, ou ne veult entrer en un navire ou sur un point, dittes lui en l'oreille ces parolles: « Cheval, aussy vray que meschine de prestre est cheval au dyable, tu vueilles souffrir que je monte sur toy.
» Et tantost il sera paisible et en ferez vostre volenté.
Le .XIJe.
chappitre Mes amies et voisines, aincoires vous dy je pour verité que se un homme avoit sur lui ou portoit en bataille la petite peau qu'il apporte du ventre sa mere, sachiez qu'il ne porroit estre bleschiez ne navrez en son corps.
Glose.
Lors sourdy une vielle matrone d'entrelles, nommee Jehanne Tost Vestue, et dist oyant toutes, que se un homme portoit sur lui quant il doit aler en bataille les haulz noms qui sont telz: Tart y va, Loing te tien, S'on s'i combat, Si t'en revien, que jamais bleschiez ne seroit en la guerre.
Le .XIIJe.
chappitre Je ne me puis retraire de toudis parler des choses a l'avantage des hommes et si sçay bien que de nous ne font gaires de compte, car ilz tiennent leurs parlemens et gengles de nous toudis en la reproche de nostre sexe, mais tant vous vueil aincoires bien dire que a femme qui nouvellement a pris les fievres, s'elle oingt tous ses conduis de miel le premier jeudy aprés qu'elle les aura, sachiez qu'elle en sera quitte et delivre.
Le .XIIIJe.
chappitre Quant vous voyez arondeles faire leur nyd en aucune maison, sachiez que c'est tout signe de povreté.
Et se les moissons y font leur nyd, ou les esprohons, c'est signe de prosperité et de toute bonne fortune.
Le .XVe.
chappitre Je vous dy aincoires pour verité que cellui qui veult boire de toutes manieres de vins sans estre yvre, il ne fault que se desjuner d'une pomme sure au matin et sur ce boire ung trait d'eaue fresche, et sans faulte, il ne sera de ce jour yvre.
Glose.
Marion Joly Treu disoit a ce propos que son pere Mouscaille ne fut jamais yvre de vin qu'il beust, mais c'estoit pour ce qu'il reclamoit tousjours sainct Nicolas devant et aprés boire.
Le .XVIe.
chappitre Quant vous veez de nuit cheoir une estoille, sachiez pour vray que c'est un de voz amis qui est trespassé, car chascune personne a une estoille ou ciel pour lui et quant il meurt, elle chiet.
Le .XVIJe.
chappitre Quant une personne songe neupces, sachiez pour vray que ce signifie la mort d'aucun son amy.
Glose.
Ysabel, fille Lotard de le Braye, dist a ce propos que quant on songe de veoir procession ou gens d'eglise, que c'est signe de mortalité.
Le .XVIIJe.
chappitre Qui songe d'estre entre chevaux, de cheoir de dessus eulx ou d'en estre mors, sachiez sans aucune doubte que l'endemain n'eschappera sans grant traveil, anoy ou destourbier.
Le .XIXe.
chappitre Mes amies, pour conclusion finale de mes euvangiles ensemble aussi pour l'onneur du sainct dimence qui nous approche, je vous vueil au prendre congié, dire un merveilleux secret que pou d'hommes scevent et dont fort me desplairoit s'ilz le savoient.
C'est que pour certain, les cygoingnes qui en l'esté se tiennent en ce pays, sont l'yver, en leur pays qui est environ le mont de Synay, creatures comme nous.
Et qu'il appere qu'elles ayent entendement, elles donnent tousjours et payent leurs dismes a Dieu de l'un de leurs faons quant elles les ont fais.
Glose.
A cestui derrenier chappitre affermer, se leva dame Abreye l'Enflee, vielle a merveilles, et dist qu'il estoit ainsi que dame Berthe de Corne avoit dit.
Car elle avoit souvent oy dire a son tayon Clais van Triere que quant il avoit esté a saincte Katherine du mont de Sinay, que en passant les desers avoit perdu par mortalité toute sa compaignie, il vey de loing une creature a laquelle il ala et lui demanda son chemin en flameng.
Celle lui respondy tantost ou mesmes langaige et lui enseigna sa voye, et de fait ala longuement avec lui tout devisant, comme s'elle l'eust congneut de longtemps.
Clais, moult esmerveillié que celle creature povoit estre, lui demanda de son estat et dont lui venoit la cognoissance qu'elle avoit a lui.
Lors lui dist comment elle estoit cygoingne par deça tous les temps d'esté et faisoit son nyd en Flandres sur l'ostel de son voisin.
Clais qui ceste chose ne vouloit croire, lui pria qu'elle lui baillast certaines enseignes affin que s'il povoit jamais retourner au pays, qu'il la remerciast de sa courtoisie.
Adont la cygoingne tira un anel d'or qu'elle avoit autresfois recueillie en la place delez sa maison, et lui monstra.
Tantost que Clais vey l'annel, il le recongneut car c'estoit cellui duquel il avoit jadis espousé Mal Cenglee, sa femme.
La cygoingne lui rendy son annel par tel si qu'il deffenderoit aux porchiers et vachiers de son hostel qu'ilz ne lui feissent plus de moleste, comme ilz avoient acoustumé de jetter et traire aprés elles.
Aprés que mon tayon lui eut ceste chose promise, il prist congié et s'en retourna a Bruges ou depuis il vesqui si bien qu'il estoit gros de .XVIIIJ.
palmes de tour quant il morut.
Le departement et fin des euvangiles Grande risee fut illec faitte de toutes les assistentes qui desja avoient lavé leurs cheveulx et desvuidié leurs fuseez et estoient prestes de trousser leurs quilles et agoubilles.
Dont je fus moult joyeux, car certes je m'en commençoie fort a taner, pour ce que ce qu'elles avoient dit me sembloient choses toutes sans aucune raison ou bonne consequence, comme j'avoie au commencement pensé.
Mais pour me monstrer non parcial, ne aussi vilipendeur ne despriseur de leurs volentez, je, a demi chiere joyeuse et non pas trop, attendy un petit pour veoir quele fin elles metteroient entre elles en leurs euvangelles et auctoritez, et comment mon honneur sauve, je prenderoie congié d'elles.
Il n'estoit aincoires apparent que silence fust entrelles, pourquoy je me mis en la veue d'elles affin que par mon regard, elles eussent aucune vergoingne et honte de leur affaire qui certes estoit moult desriglé comme d'une bataille faillie et vaincue.
En fin les six qui avoient esté euvangelistes et doctoresses toute celle sepmaine, vindrent vers moy et me remercierent moult de la paine que prise avoie pour elles, et pour mon salaire me promirent ayde se les requeroie de m'avancer envers quelque damoiselle.
Je les en merciay en moy excusant par une facecie joyeuse qui se dist communement; c'est que quant un cheval va boire sans se bride et l'omme va a complie a un baston, on dist qu'ilz ont passé leurs temps.
De ces deux bestes, j'en suis l'une.
Conclusion de l'acteur Vous, messeigneurs et dames, qui cest petit traittié lirez ou avez leut, prenez le en passe temps d'oiseuse, je vous prie, et n'ayez regart a aucune chose qui dedens y soit escripte quant a aucun fruit ou substance de verité, ne d'aucune bonne introduction.
Mais prenez le tout estre dit et escript pour demonstrer la fragilité de celles qui ainsi se devisent quant ensemble se treuvent.
Et aincoires plus en ay oy d'elles que n'en y ay mis.
Mais il puet soufire quant a present pour ma part; espoir que un autre vendra qui les augmentera.
Fin des Euvangiles des Quenoilles.
