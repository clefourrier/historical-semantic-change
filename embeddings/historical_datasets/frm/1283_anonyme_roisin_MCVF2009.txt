Trois chozes sunt de droit, des queles tout boin jugeur et droiturier                     doivent user, et selonc eiaus jugier: s'il est assa̲voir: honiestement                     vivre, autruy nient bléchier, et donner à cascun chou que sien est.
Liquel                     troi commandement sunt contraire au tort et à gille et à barat qui dou tort                     naiscent.
Et pour chou que drois doit y estre et est par tout deseure                     tort et deseure gille et barat, et que li drois ne se puet à eiaus                     concorder à nulle loy, ne en nul liu, et que chist troy com̲mandemens                     sunt et naissent de droit, si doivent tout boin juge tous tamps avoir                     ces trois commandemens devant leurs yols et en cuer en leurs jugemens et ès                     besoignes qui à chou appartienent, et en doivent user, se il voellent droit                     soustenir et mettre le droit deseure le tort et deseure gille et barat, et                     s'il voellent droiturierment jugier : car jugieres qui ne juge                     droiturièrement et loialment à sen sens et à sen pooir, ne vit mie                     honniestement et ne donne mie à autruy chou que sien est, ains li tolt, et                     si blèche autruy.
Dont, puis que tors, gille et baras qui dou tort                     naiscent, n'ont nulle part, à nulle loy, leur liu, anchois sont contraire                     au droit et as trois comman̲demens deseure dis, qui dou droit sont et                     naissent, il con̲vient que on ne useche mie dou tort, ne de gille, ne de                     barat, à ceste loy, ains les convient dou tout mettre au nient et                     abatre, et par ches raisons et par autres, et spécialment pour bien et                     droiturièrement jugier, et à cascun faire raison et avenant, si est gille                     et baras abatue à le loy de cest castiel.
Des franquises des bourgois Lois est et franchize as bourgois, as bourgoizes et as enfans des                     bourgois de cheste ville, que nuls, dedens le caste̲lerie de Lille, n'a à                     jugier, ne ne doit jugier les corps, les meubles, ne les cateuls des                     bourgois, des bourgoises, ne des enfans des bourgois de ceste ville, fors                     que eschevin de Lille; et de chou sunt dou tout et doivent y estre ramenet                     au juge̲ment d'eschevins de Lille.
Dont il appert que nuls sires, ne autres quiconque chou soit dedens le                     castelerie de Lille, ne puet, ne ne doit retenir, ne arriester le corps,                     les meubles, ne les cateus dou bourgois, de le bourgoize, ne del enfant dou                     bourgois de ceste ville, pour nul fait, quels que il soit, que il ne li                     conviegne rendre et délivrer à eschevins.
Dont se il avenoit que bourgois                     ou bourgoises ou enfes de bourgois ou meuble catel d'iaus, fuis̲sent                     arriestet, ne pris dedens le castelerie, de nullui quicon̲ques chou                     fust qui manans y fust ou signerie y eust, pour quelconques fait que chou                     fust, li eschevin, se bon leur samble ou se li fais n'est griès, doivent                     envoyer le vallet de le ville ou le lettre de le ville, de pryère, à chelui                     qui le bourgois, le bourgoize, l'enfant de bourgois, ou leur meubles                     cateulz tenroit, qu'il le délivreche et que tenir ne les puet, par le                     franchize de le bourgesie.
Et se on le délivrer ensi ne les volloit,                     eschevin, se bon leur samble, sauf chou que li corps dou bourgois ou de le                     bourgoize ne soit em péril ou à grief, doivent requerre au bailliu de Lille                     ou à chelui qui en son liu seroit que il, le corps dou bourgois ou de le                     bour̲goize, que teuls sires ou teuls hom, dedens le castelerie de                     Lille, ou meubles ou cateuls a ariestet, que on faire ne puet, ne                     doit, fache délivrer et ramener en le ville, sains et saus,  et qu'il y voist ou envoiece si souffissamment, par quoy chou soit                     fait, et qu'il en face viers le ville chou qu'il doit.
Et se li baillius ou                     chius qui en son liu seroit, en estoit de riens de chou faire en défaute,                     eschevin ou li rewars li doivent dire qu'il le fache par le sierment qu'il                     a fait à le ville.
Et se faire ne le volloit, eschevin s'en doivent traire                     au castellain de Lille ou à chelluy qui en son liu seroit, et lui requerre                     tout ensi que devant est dit dou bailliu.
Et est bien assavoir que li                     ville, pour requeste que on fache au bailliu, ne au castelain, n'est mie                     pour chou arrièré de se franchise, ains puet, se plainte vient au reward ou                     à eschevins, de tel choze, par le franchize de le ville, aller à armes pour                     leur bourgois, où que il soit retenus ou assis dedens le castellerie, soit                     en églize ou ailleurs, sans forche faire à sainte églize.
Et encore                     ainschois qu'il requièrent, ne ammoniestechent le bailliu, ne le                     castelain, d'aler pour le bourgois ou le bourgoize ou leurs meubles                     cateuls, y puet li ville aler à armes, se eschevin entendent que li                     bourgois ou li bourgoize soient em péril de corps ou de membres, ou li                     catel soient em péril de pierdre : en tel manière que tantost que teuls                     plainte vient, dont li bourgois ou li bourgoize ou enfes de bourgois, ou                     leur meuble catel est em péril, on doit assanler le consel de le ville et                     monstrer em plain consel tel coze, et requerre au bailliu ou chelui                     qui seroit en son liu, d'aller avoec le ville, pour le bourgois ou le                     bourgoize ou l'enfant de bourgois, ou pour leur meubles cateuls ramener en                     le ville: et se li baillius ou chius qui seroit en son liu, en estoient de                     riens défaillant, on le doit ammoniester par son sierment.
Et tout en tel                     manière, se li baillius ou chius qui en son liu seroit, ne voloient ou                     ne peuissent aler avoec le ville, doit-on requerre le castelain ou cheluy                     qui en son liu seroit, de aller avoec le ville.
Et doit-on sonner le                     bancloque et l'escallette, et aler toute li commugne à armes, pour le                     bourgois ou le bour̲goize, ou pour leurs meubles cateuls qui détenut                     seroient, si que dit est.
Et se li baillius ou chius qui en son liu seroit,                     n'i volsist aler, ou li castelains ou chius qui en son liu seroit,  aussi n'i volsist aler, li rewars à armes, à toute le commu̲gne à                     banières desployés et à son de cloque, y doit aler et faire le bezoigne                     pour le franchize de le ville.
Et se li bailliu n y volloit aler, et il euist soine par quoi il                     s'escusast par quoi eschevin l'en creissent, il doit, à le requeste de                     esche̲vins, livrer homme en son liu qui voist avoec le ville, et qui                     le ville maint et ramaint, et fache le bezoigne, si que devant est                     dit; et tout en tel manière doit-on requerre au castelain, qu'il est dit                     devant dou bailliu, qu'il voist ou envoit homme souffissant pour luy, pour                     le bourgois ou le bourgoize ou l'enfant de bourgois, ou pour leur meubles                     cateuls qui arriestet seroient.
Et se li baillius ou autres qui, en son                     liu, seroient, ou li castelains ou autres pour luy, aloit pour le bourgois,                     le bourgoize ou l'enfant de bourgois, sans le commugne de le ville, et                     mesist ou tenist em prison, en cheste ville ou dehors, sans ramener et sans                     délivrer à eschevins, sain et sauf, on doit siuwir le baillius, s'il estoit                     hors de cheste ville, ou le castelain, et requerre par son sierment, qu'il                     délivreche le bourgois ou le bourgoize, ou l'enfant de bourgois, et que                     tenir ne le puet, ne ne doit par le franchize que li bourgois ont, et                     par le loi de le ville.
Et se li baillius ou autres pour luy, ou li                     castelains ou autres de par luy, metoit en le ville em prison ou tenist                     bourgois ou bourgoize ou enfant de bour̲gois que ramenet aroit du dehors,                     et ne le délivrast, si que dit est, li rewars doit requerre au bailliu, em                     plain consel, qu'il li delivreche le bourgois ou le bourgoize ou l'enfant                     de bourgois, et qu'il tiegne sen sierment.
Et s'il en estoit rebelles,                     qu'il ne le volsist faire, li rewars doit requerre au bailliu de                     rechief, qu'il fache chou qu'il doit à le ville.
Et doit li rewars                     dire ensi au bailliu :  Sire bailliu, vous avés le loy, le franchize de le ville, juret et                         enconvent à warder et à tenir par vo sier̲ment, et les corps et les                         cateuls des bourgois à mener par loy et par eschevinage ; jou vos                         requier que vous, le bourgois (ou le bourgoize ou l'enfant de bourgois)                         que vous tenés, délivrés; et eschevin apriès en feront bien chou que il                         deve̲ront;  et vos requier pour le franchize de le ville, que vous loy en                         faciés, et le tournés sour eschevins, se vous faire me le devés ou                         non.
Et doit li rewars sommer le bailliu ou le castelain de chou                     faire, par plusieurs fies, et avoir tiesmoi̲gnage de gens qui mie ne                     seroient bourgois, se besoins estoit.
Et est assavoir que se li castelains                     avoit fait tel arriest que dit est, et li rewars le requesist dou délivrer,                     et il en fust rebelles, on s'en doit traire au bailliu, pour chou qu'il est                     ou liu le signeur de le tiere, et luy requerre et sommer tout ensi que                     devant est dit.
Et tout en tel manière doit-on faire des cateuls des                     bourgois, des bourgoises et des enfans des bourgois, que devant est                     deviset.
Et se li baillius fust rebelles qu'il chou ne volsist faire ou li                     castelains, on s'en doit traire au conte.
Et se li baillius le tournoit                     sour eschevins, ou li castelains ou autres qui pooir euist de eschevins                     semonre, li jugemens, apriès le eschevins semons, et coniurés, et apriès                     leur consel eut, doit y estre et a esté teuls : Sire bailliu, volés                         entendre à eschevins, soit au caste̲lain, ou à autrui qui eschevins                     puist semonre, et il dira: dictes ; et nous vos disons que selonc                         le loy et le fran̲kize des bourgois de ceste vile, que vous, chelui (ou                         cheus, ou telle femme) de no bourgois, que vous tenés ou faites                         tenir, que vous le delivrés (ou les délivrés).
Et si vos disons                         que vous en fachiés venir le véritet à eschevins, dou fet ou del                         avenue que vous leur metés sus (ou que vous li metés sus) ; et apriès                         le vérité oie et entendue, eschevin en feront bien chou qu'il deveront,                         s'il est qui les en semoigne..
Comment on doit user del arsin et des cierconstansce qui                         s'em puent ensiuwir Lois est et franchize as bourgois de cheste ville, et a esté de si                     lonc temps dont il n'est memore, de trois cens ans et de plus, et a estet                     li ville maintenue et li bourgois wardet en tel franchize et en tel manière                     que se aucuns de forains, manans hors de cheste ville, qui maison ait                     dedens le caste̲lerie de Lille, bat, laidenge, ou navre, ou tueche à tort,                     sans raison, bourgois de ceste ville, chest assavoir dou tort del                     homme de forain, et plainte en vient au rewart et à eschevins, de                     chelui qui batus ou laidengiés seroit, ou de homme de par le navret ou de                     par le mort, li rewars, se li bourgois batus ne set ou ne puet monstrer se                     plainte, li doit, de son offisce, monstrer à eschevins, et apriès le                     plainte monstrée à esche̲vins et au consel, on doit prendre eschevins                         II au mains et II voirs jurés au mains, ou                         II jurés, lequel que eschevin vor̲ront, qui yront pour oir                     et pour enquerre le vérité dou bour̲gois, qui batus, leddengiés, ou navrés                     ou mors aroit estet.
Et apriès chou, eschevin le feront savoir au bailliu,                     que li bour̲gois est batus, laidengiés, navrés ou ochis, et qu'il viegne,                     si qu'il doit, ou envoit avoec eschevins, souffissamment per̲sone ou                     personnes qui soit en son luy, pour le vérité faire oir et enquerre dou                     fait.
Et doit-on le vérité oir et enquerre as tiesmoins par leur siermens,                     et examiner dilliganment, pour le franchize de le ville warder.
Et se                     bourgois ou bour̲goize de cheste ville, ou manant de cheste ville, sevent                     parler dou fait, on les puet bien oir, et doit, et sour le dépossistion                     de leur tiesmoignage, faire le venianche pour le franchize de le                     ville, proec que li fais soit prouvés par eiaus, jusques à le souffissanche                     d'eschevins et de chiaus qui le véritet oront.
Et quant on va pour le                     vérité prendre dou fait, li bailliu  qui est ou liu le signeur de le tiere, ou chius ou chil que il met en                     son liu, tant comme à chou, va avoec eschevins et chiaus dou consel, pour                     le vérité faire enquerre, et doit faire les tiesmoignages à eschevins et à                     chiaus qui là seront, venir teuls que on leur nommera, et les doivent aler                         prendre chius ou chil qui, ou liu                     dou bailliu, seroient.
Et apriès le vérité enquise, on le doit raporter em plain con̲sel, et                     liute là doit y estre.
Et se li de forains est trouvés coupaules et en son                     tort, par le vérité que li eschevin et chil dou consel aront oie et                     entendue, on prent IIII baniers par commun assens et mettent,                     les banières de le ville desployés, cascuns hors à son hostel.
Et puis                     quant li banier sont fait, on crie le ban, apriès le congiet pris au                     prouvost ou au bailliu, que tout li bourgois et li manant de le ville                     voisent avoec le rewart et le consel de le ville, pour faire le venian̲che                     de le ville, tout ensi qu'il est contenut ou ban.
Et doit li bancloque                     et li escallette, anchois que on s'en voist, sonner par III                     fies, et cascune fie longement, si que dedens le dar̲raine  fie, les                     darraines banières doivent y estre hors de le ville, et ainschois que on se                     mueche, li rewars ou autres dou consel de le ville doivent aler au bailliu                     ou à chelui qui en son liu seroit, et lui dire et requerre qu'il en fache                     le franchize de le ville et le loi de le ville, et qu'il en fache chou                     qu'il doit, et qu'il viegne ou envoit avoec le rewart et le commugne de le                     ville, souffissamment, pour faire le venian̲che de le ville, et se li                     baillius n'i peuist, par loial excusance, il y doit envoyer homme                     souffissant pour chou faire.
Et dont apriès le second cop sonnet, li                     baillius ou chius qu'il envoie̲roit en sen liu, doit monter et y estre                     aparliés, et li rewars vet li banier ausi, et doivent aller de rue en rue                     pour les con̲nestables et le commugne faire assanler et à uner ou                     mar̲chiet.
Et quand li tiers cops a grant pièche sonnet; les pru̲mières                     banières doivent mouvoir, et li rewars et tous li com̲muns,  à armes, doivent siuwir apriès, si que li darrain soient hors de le                     ville ainschois que li darrains apiaus soit sonnés, si que devant est dit.
Et doivent tout aler paisiblement, li un avoec les autres, et tout le                     chemin, ensi que les prumières banières yront et sans demorer derrière les                     banières darraines de le ville.
Et quant li baillius ou chius qu'il envoie                     en cheste besoigne en son liu, et li rewars, et li banier, et li commugne                     de le ville, à armes et à banières desployés, si comme aller doivent,                     sunt venut jusques à le maison del homme de forain malfaiteur, qui meffait                     et entrepris ara contre le franchise de le ville, en corps de bourgois, li                     baillius, par ensignement d'eschevins, ou chius qui, en son liu, seroit là                     envoyés, doit faire faire ban à haute vois et apieller le malfaiteur, par                     non et par sournon, une fie et autre et tierche, qu'il viegne avant                     pour amender le fourfait qu'il a fait et chou qu'il a entrepris viers                     le franchize de le ville; et si haut on le doit appieller, que on le puist                     oir parmi toute le maison, et del huis derrière jusques al huis devant.
Et                     s'il vient avant al apiel, on le doit rechevoir à amende, par si que                     eschevin le doivent, en amen̲de, selonc son meffait, jugier, soit de tison                     aporter au cange ou de pélérinage faire, ou d'aucune autre amende, ensi que                     raison sanlera à eschevins et au consel de le ville.
Et doit li rewars                     et tous li communs, à tout chelui qui ensi sera venus là à amende,                     repairier arrière, sans arsin faire, et chelui qui à amende sera ensi là                     venus, maitre en fiers à le maison le rewart; et se gens, jusques à le                     souffissanche d'eschevins, apriès chou, vienent pour lui raplégier de faire                     l'amende jus̲ques au dit d'eschevins et dou consel, on doit rechevoir le                     plégerie sour tant que boin sanlera à eschevins et au consel de le                     ville.
Et dont doit-on chelui maitre jour de revenir au pru̲merain jour de                     siège, pour oir chou que eschevin li vorront enjoindre, et maitre tout                     avant hors des fiers, et dire ausi à ses plèges qui raplégiet l'aront,                     qu'il le ramaignent à che jour, sour enkeir en le plègerie qu'il ont fait                     sour eiaus.
Et à ce iour qui assis li sera, on li doit kiequier amende                     selonc le grandeur dou meffait.
Et se chius qui ensi sera appiellés, ne vient avant dedens le tierc                     appiel, pour amende faire de chou qu'il a entrepris  viers le franchise de le ville, li baillius le signeur de le tiere, ou                     chius qui en sen liu seroit en cesti choze, pour le despit que chius a fait                     au signeur et à le ville, et pour l'empresure qu'il a entrepris viers le                     franchize de le ville, en corps de bourgois, et qu'il ne vient mie avant al                     appiel dou signeur, pour amende faire de chou dont il est là appiellés, si                     que dit est, doit bouter ou faire bouter le fu en le maison de chelui,                     par enségnement d'eschevins, et en quanques il a dedens sen pourpris,                     au res de capielle, et tout ardoir, avant que li rewars ne li communs s'em                     parche, et tout sarter quanques il ara dedens le pourpris.
Et apriès chou ensi fait, on doit faire le ban que cascuns ysse dou                     manoir et dou liu, sans riens emporter, et siuchent les prumières banières                     tout le chemin, ensi que elles vont, et sans demorer derrière les darraines                     banières, et qu'il voisent paisiblement li un avoec les autres, et sans                     toller et sans reuber ès viliaus, ne à nullui sour le chemin, sour tel                     fourfait que bon samblera à eschevins.
Et est assavoir que li castelains de Lille, en toutes les chozes                     devant dictes, est tenus de aller avoec le rewart et le consel de le ville,                     se il en est requis de par le ville, ou de per̲sone souffissant envoyer en                     son liu, soit as vérités enquerre dou bourgois laidengiet, navret ou ochis,                     soit al arsin faire, se li baillius estoit en défaute, del aller ou de                     persone envoyer en son liu.
Et ia fust-il ensi que li baillius y allast ou                     envoiast persone en son liu, si est li castelains tenus d'aller avoec le                     rewart et le consel de le ville, se bon sanle au consel, ou de persone                     envoyer en son liu souffissant, à le requeste de le ville, qui voist et                     mueve avoec le ville.
Et se li baillius de Lille va avoec le rewart et le commugne de le                     ville en chesti besoigne ou envoie persone en son liu, si est li baillius,                     ou chius que il envoie en son liu, tenus de le ville conduire et mener tant                     que li besoigne soit faite et acomplie, et apriès le besoigne faite,                     ramener le commugne en le ville, sauvement.
Et tout en tel manière, doit faire li castelains de Lille ou  chius qu'il envoieroit en son liu avoec le ville, en tel besoigne                     qu'il est dit devant, dou bailliu et de chelui qu'il envoieroit en sen                     liu, que il ou chius qu'il envoieroit en son liu, doit le ville conduire et                     mener tant que li besoigne soit faite et acomplie, et apriès le besoigne                     faite, ramener le commugne en le ville sauvement.
Et se li baillius n'allast ou n'envoiast persone pour luy avoec le                     reward et le commugne de le ville, ou li castelains n'i allast ou envoiast,                     li rewars, de son offisce et pour le fran̲chise de le ville, et tous li                     communs à armes, doit aller au liu de chelui qui entrepris ara viers le                     franchize de le ville, et doit faire tout ensi que devant est dit, si comme                     de luy faire appieller et huchier, et dou fu bouter ou pourpris, et de                     sarter, s'il ne venoit al apiel, et de lui rechevoir à amende, se il                     venoit avant dedens l'apiel, et dou commun faire yssir hors dou pourpris                     que on ara ars sour le meffaisant.
Item, se hom de forain bat ou laidenge bourgois de ceste ville, ia                     soit chou que li de forains ait maison dedens le caste̲lerie, s'il viut                     venir à amende à le ville, puis le vérité enquise ou devant le vérité                     enquise, rechevoir le doit-on, et maitre à le maison dou reward, et lui                     maitre iour al jour de siège pru̲merain, pour oir chou que li consauls de                     le ville li vorra enjoindre, se li vérités est enquise, soit de tisson                     aporter ou d'autre amende faire, selonc son meffait, sour tel paine vque bon samblera à                     eschevins et au consel de le ville, qu'il venra à chelui jour et qu'il                     tenra chou que eschevin l'en enjoinderont.
Et s'aucunes gens le voloient                     raplégier de chou faire, rechevoir les doit-on, se boin sanle au consel de                     le ville, tout ensi que il est dit devant, des plèges.
Et se li vérités n'estoit enquize, on le doit enquerre par le bailliu                     ou par le castelain, li eschevin et li consauls de le ville, tout ensi                     qu'il est dit ou commenchement comment on  y doit aller, et, apriès le vérité enquize, luy enjoindre d'amende,                     selonc son meffait et selonc chou que on trouvera à véritet.
Et quant                     il venra à amende à le ville, et apriès quant il venra pour l'amende faire,                     il doit atendre hors de le porte, et là le doit aller prendre uns dou consel de le ville ou li                     vallés de le ville au mains.
Item, si hom de forains qui maison n'a dedens le castelerie de Lille,                     bat ou laidenge bourgois de ceste ville, pruec que li forains soit manans                     dedens le castelerie de Lille, s'il violt venir à amende viers le ville,                     devant le vérité enquize ou apriès le vérité enquize, rechevoir le doit-on                     et maitre à le maison dou rewart, et faire de luy tout ensi que chi deseure                     est dit dou de forain qui maison aroit en le castelerie.
Et s'il,                     apriès le vérité enquize et despondue em plain consel, ne venoit à                     amende de le ville, apriès le congiet pris au bailliu ou au prévost, on le                     doit banir à le bretesque, en tel manière: Jou fai le ban de par mon                         signeur le conte de Flandre, et de par le castelain, et de par le                         bailliu, et de par le consel de le ville, que chius cui jou nommerai,                         chi ait wuidiet le ville et le castelerie hui sour jour et de solel                         luisant, comme anemis à le ville, treschi adont qu'il ara amendet à le                         ville chou qu'il a entrepris viers le franchize de le ville, que se                         on le tenoit, on en feroit justice, ne qui le hierbegheroit, ne                         soubstoiteroit, on en feroit autant que de chelui (ou de cheus)                         que jou nommerai chi.
Et dont doit-on chelui ou cheus, se                     pluiseurs en y a, nommer par non et par sournon.
Et est bien à                     entendre que ceste banissons est sour le hart.
Et se chius qui ensi seroit bannis, volloit, apriès le banison, venir                     à amende à le ville, rechevoir le doit-on, et doit li rewars dire au                     bailliu ou à chelui qui en son liu seroit, ou au pré̲vost:   teuls hom est banis, comme anemis de le ville, pour chou qu'il a                         entrepris viers le franchise de le ville, et il le viult venir amender                         à le ville: chou soit vos assens qu'il viegne en le ville, et                     apriès chou que li baillius ou chius qui en son liu seroit, ou li prévos,                     s'i sera assentis, uns hom dou consel ou li varlés de le ville, au mains,                     le doit aler prendre à                     le porte et amener devant eschevins et le consel, et est à savoir que tout                     chil qui ensi à amende vienent à le ville, doivent y estre amené devant eschevins et le                     consel de le ville, et là rechut, et dont                     aler à le maison dou rewart, em prison.
Et le jour que teuls gens venront à                     amende à le ville, et tant qu'il seront en le prison de le ville, et le                     jour qu'il venront devant eschevins et le consel pour chou oir que on                     leur vorra enjoindre, et le jour que il venront pour l'amende faire que on                     leur ara enjointe, et le jour ausi qu'il venront devant eschevins et le                     consel, pour leur lettres monstrer dou plérinage, qui enjoins leur seroit,                     qu'il aroient fait, il ont boin respit de clains de cateuls, de fourfais de                     deniers, et de tous ensignemens de deniers, il et tout leur pleige qui,                     pour eus raplégier, venroient en le ville, s'il les raplégoient viers le                     ville, sauf chou que chius pour cui il vorroient demorer et respondre,                     requesist ou fesist requerre à eschevins et au con̲sel, que chil qui pour                     luy venroient demorer et respondre, euissent le respit.
Et quant chius                     venra pour l'amende faire à le ville, li rewars doit prendre le foit de                     cheluy, et dire ensi: chi fianchiés vous, si que vous y estes loyaus hom                         crestyens, que vous jamais, à nul jour, ne mesprenderés de vo                         tort, contre bourgois de cheste ville, et ferés chou que on vos                         enjoindera pour l'amende de chest meffait?   Et li chevaliers qui à l'amende de le ville sera venus, qui en le                     prison de le ville sera, à le maison dou rouward sera  pour luy et pour son escuyer, à VI sols le jour.
Et li hom à                     piet, et escuyers et autres, qui mengera à le taule dou reward et                     buvera vin, sera à IIII sols le jour, et li hom, quels qu'il                     soit, qui point ne mengera à le taule dou rewart, ains serra bas, et                     ne buvera point de vin, paiera II s.
le jour.
Item, li lois et li franchise de le ville est telle que se hom de                     forains manans dedens le castelerie de Lille, bat ou laidenge, ou fait                     batre ou laidengier bourgois de ceste ville, hors de le castelerie de                     Lille, et hors de grande ville, si comme de bourc, de castiel, ou de chité,                     et il ait manoir en le castelerie de Lille, on en doit faire l'amende et le                     venianche de le ville d'arsin, ausi bien que s'il l'euist fait dedens                     le castelerie de Lille.
Et se hom manans dehors le castelerie de Lille,                     bat, ne laidenge bourgois de Lille, où que chou soit, pour l'oquoison de                     justiche que li ville ait faite pour le franchize de le ville, ou faisoit                     damage, li ville est tenue dou bourgois conforter et aidier, et ses damages                     rendre, et de aidier à pugnir tous cheus qui chou feroient, ne qui                     faire le feroient, et tous cheus ausi qui teuls gens conforte̲roient.
Et se hom de forains, manans hors de le castelerie de Lille, bat,                     laidenge, navre ou ochist bourgois de cheste ville, s'il a manoir dedens le                     castelerie de Lille, on doit faire l'amende et le venianche de le ville, si                     comme d'arsin et de recevoir à amende tout ensi que dit est.
Sacent tout qu'il est concordet par eschevins, par les VIII hommes, et par tout le consel de le ville, et par le commun de le                     ville, que se hom dou consel de le ville, ne bourgois de cheste ville,                     avoit frais, cous, ne damages pour l'oquoison de le franchize, de le loy,                     ne des besoignes de le ville aidier à warder ou soustenir, en quel manière                     que chou fust, li ville  et tous li communs les en doit délivrer au commun frait de le                     ville.
Li capitles des escassemens et quel franchise, enfant de                         bourgois ont, qui n'ont racaté leur bourgesie.
Lois est que enfant de bourgois, tant comme il sont ou pain de père et                     de mère, ont toutes les franchises d'arsin et de tout, ausi bien comme li                     bourgois ont.
Et se aucuns bourgois et se femme, ou li uns d'iaus deus, se                     del autre estoit défalit, mésisent ou mésist aucun de leur enfans hors de                     leur pain, proec que li enfans fust desaagiés, pour chou ne demeure mie                     que li enfés n'ait toutes franchizes, comme bourgois ont, tant qu'il                     aroit son eage; et quant il aroit son âge, se chou estoit hons, il converroit qu'il                     racatast se bourgesie, ou il n'aroit mie le franchise del arsin, mais                     toutes autres franchises, il aroit ansi que li bourgois ont.
Et se fius de                     bourgois a partit à son père ou à se mère, s'il ne racate se bourgesie, il                     n'a mie le franchise del arsin, puisqu'il ara partit, mais toutes autres                     franchises, il a, comme bourgois ont, tant comme il sera à marier.
Et                     s'il se marioit et il ne requesist se bourgesie dedens l'an et le jour                     qu'il aroit femme espousée, et, il, apriès l'an et le jour, le requeroit à                     y estre bourgois, il ne seroit mie rechus comme fius de bourgois, mais se                     on le voloit rechevoir à bourgois, il seroit rechus par condistion, ausi                     comme hom de forains, et si seroit tout avant oevre, escassés.
Se fius de                     bourgois qui ait son eage, ne racate se bourgesie dedens l'an et le                     jour que ses pères et se mère, ou li darrains d'iaus deus soit mors, que on                     ne doibt faire nulle venianche pour                     luy d'endroit arsin.
Et ou vivant dou père et de le mère, ou ou vivant                     dou darrain d'iaus deus, se on laidenge, là hors, enfant  de bourgois, on doit faire pour lui, venianche d'arsin, et aler pour                     lui, ardoir, ausi bien que pour un bourgois siermentet.
Chest li capitles de ordenances et franquises                         sur le bour̲gesie.
Il est establit et concordet par eschevins, par le consel et par le                     commun de le ville, que se hom bourgois de cheste ville fourfait se                     bourgesie, par quoi on l'escassece et hoste de le bourgesie, et il ait                     enfans, un ou pluiseurs, qui soient net entrues qu'il estoit bourgois, et                     devant chou que on l'ait ostet de le bourgesie, que se si enfant, quant il                     ont eut leur eage, requirent le bourgesie, on les doit rechevoir en le                     bour̲gesie, comme enfans de bourgois, ne que pour choze que li pères                     ait fourfait, il n'en sont, ne ne doivent y estre arriéret.
Sacent tout qu'il est ordenet et establit par tout le consel de le                     ville, par wit hommes et par plenté dou commun, le semedi devant le                     quarmiel, l'an MCC quatrevins et XIIII (1294), à                     tenir à tous jours, que se hom de forains, puis maintenant en avant, est                     rechus à bourgois de cheste ville, s'il se marie et prent femme bourgoize                     de cheste ville, dou jour qu'il ara fait sierment de le bourgesie as                     comptes de le hanse, en demi an, li femme, dedens che demi an, ne sera mie                     franche pour le bourgesie de sem baron, qu'elle ne soit escassé, ains                     l'escassera on de tout son vaillant, si que usages porte.
.
