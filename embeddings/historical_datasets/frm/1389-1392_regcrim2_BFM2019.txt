JEHANNIN LE FOURNIER.
TOUCHANT LES POISONS.
L'AN DE GRACE mil trois cens quatrevins et dix, le  mercredi XXIIJe jour de novembre, par devant mons.
le prevost, presens honnorables hommes et saiges maistres  Guillaume Porel, conseiller du roy nostre sire en son parlement;  Jehan Turquan, lieutenant dudit mons.
le prevost;  Dreux d'Ars, auditeur; Martin Double, advocat  du roy; Jehan de Tuillieres, Robert de Pacy et Gieffroy  Le Goibe, examinateurs de par le roy nostre sire ou  Chastellet de Paris; fu fait venir et attaint des prisons  dudit Chastellet, en jugement sur les quarreaux, Jehannin  Le Fournier, prisonnier illec, et nagueires admené  des prisons de Tours oudit Chastellet, par commission  dudit mons.
le prevost, pour ce que, lui estant prisonnier  audit lieu de Tours, il avoit congneu et confessé, si  comme l'en disoit, avoir jetté poisons en plusieurs puis.
Auquel, après ce qu'il ot fait serement aus sains Euvangiles  de dire verité de ce que dit est, et que certaine  confession par lui autrefois faite audit lieu de Tours lui ot  esté leue mot après autre, et de laquele la teneur s'ensuit:  LE vendredi IJe jour de septembre l'an mil CCC quatrevins  et dix, Jehannin Le Fournier, nez du pays de environ  Digeon en Bourgoingne, aagé de XXVIIJ ans ou environ,  si comme il dit, fu attaint des prisons de mons.
le  duc à Tours, où il avoit esté mis le mercredi precedent,  et fut amené en jugement en plain auditoire du chastel de  mondit seigneur où l'en a acoustumé de tenir ses droiz,  et illec fut, par le procureur de mondit seigneur le duc,  devant Jehan Johanninet, lieutenant general de mons.
le  seneschal de Touraine, en la presence de Robert Le Chat,  Jehan de Malicorne, Jehan Innocent, Danyel de Landeboys,  Jehan Hardouyn, gens de conseil illec postulans;  Pierre Blondelet, Jehannin Baillart, Perrotin Le Saintier,  clers de la court; Gilet Foutereau, prevost de Tours;  Henry Yvain, Estienne Estelet, ses sergens, et plusieurs  autres; accusé de estre de la condicion et aliance des empoisonneurs  qui aloient par pays.
Lequel, de sa bonne,  pure, franche et liberal voulenté, sans aucune contrainte,  ou pourforcement de gehaine ne autre, congnut et confessa  que, environ la Magdalaine derrenierement passée,  du jour ne se remembre, il se partit de la ville de  Chartres, où il avoit esté querant sa vie par le temps de  environ trois sepmaines, et s'en aloit droit à Nostre-Dame  du Puy en Normandie, où il s'estoit voué; et quant  il fu au dehors de la ville, aussy comme à un quart de  lieue, deux jacobins vindrent à lui et lui demanderent  s'il vouloit gaignier argent, lequel leur respondi que  oyl voulentiers; et leur demanda à quel mestier faire,  lesquieulx lui dirent que s'il vouloit jetter parmi les puis  et fontaines du pays où il aloit en chascun un noët de  ce que ilz lui bailleroient, il leur feroit grant plaisir et le  paieroient bien.
Et lors ledit Jehannin Le Fournier leur  demanda que ce estoit, et ilz lui respondirent que c'estoient  poisons pour faire morir aucunes gens.
Et adont il  leur dist qu'il le feroit voulentiers, mais que il feust bien  païé.
Lesquieulx lui baillerent trois blans, et lui promistrent  à bien lui parfaire son paiement; et lui baillerent  environ XXV ou XXX d'iceulx noëz, et s'en partirent d'illec  et l'en envoyerent.
Et d'illec se partit ledit Jehannin  Le Fournier, en s'en alant en son voyage; et dit que en  celui mesme jour il jetta et lessa en deux puis et en deux  fontaines en chascun un d'iceulx noëz, et que, après ce,  en celui jour mesmes, il jetta et lessa, que il faisoit mal,  et que, pour ce, il jetta et lessa tout le demourant d'iceulx  noëz en un buisson, ne scet quelle part, et que oncque  puis il n'en vit, ne sceut, ne oy parler en aucune maniere.
Requis se il scet pourquoy, ne à quelle inducion,  requeste ou pourchaz, iceulx jacobins lui baillerent iceulx  poisons, dit que non.
Requis s'ilz en baillerent à autres  que à lui, dit que oyl, à plus de douze, dont il ne  congnoist nul, que un qui a nom Gilet, et estoit vestu  de pers royé de blanc, aagé de environ XXXIJ ans, et a  mal ès jambes, et est assez hault homme, et a la chiere  longue et brune, et est querant pain; ne autrement nommer  ne diviser ne le sauroit, selon ce que il dit.
Et, sur  ce juré et diligenment examiné, dit que plus n'en scet.
De laquele confession il fu jugié par ledit lieutenant, et  par lui fu desclairé, selon l'advis des dessus nommez et  plusieurs autres illec assistens, que par sa confession il  avoit desservi peine mortele.
CONGNEUT, confessa et afferma par serement et pour  verité, que autrefois, audit lieu de Tours, il avoit faite  ladite confession par la fourme et maniere que escripte  est cy-dessus; mais, en soy corrigant d'icelle confession,  et en diminuant icelle, dit et afferme ce qui ensuit, c'est  assavoir: qu'il est nez d'environ la ville de Digon en  Bourgoigne, aagé de XXVIIJ ans ou environ, et que environ  la Magdalaine derrenierement passée, autrement du  jour ne se recorde, il se parti de la ville de Chartres, en  laquele il avoit esté querir sa vie le temps de trois sepmaines  ou environ, pour aler en voyage et pelerinaige à  Nostre-Dame du Puy en Anjou, auquel lieu il s'estoit  voué par devocion, et que quant il fu au dehors d'icelle  ville, ainsy comme à un quart de lieue, il encontra deux  hommes en estat de jacobins estans à cheval, et lesquieulx  lui demanderent se il vouloit gaignier argent; et pour ce  qu'il estoit simple homs et povres, desirrans de gaignier,  dist ausdiz jacobins que voulentiers il gaigneroit, et que  ilz lui deissent à quel mestier faire ce seroit; lesquieulx lui  respondirent que s'il vouloit jetter parmi les puis et fontaines  du païs par où il yroit et passeroit un nouët de ce  que ilz lui bailleroient, il leur feroit très-grant plaisir, et  le paieroient bien.
Lequel qui parle demanda lors à iceulx  hommes en estat de jacobins quel chose s'estoit qu'il vouloient  qu'il jettast esdiz puis; auquel fu respondu par  iceulx jacobins que ce estoient poisons qu'ilz avoient  mises esdiz nouëz, pour faire morir aucunes gens, sans  lui dire les noms d'iceulx.
Et lors il qui parle, par temptacion  de l'ennemi, s'accorda faire la voulenté d'iceulx  jacobins, mais qu'il feust bien païez; par lesquieulx eulx  disans jacobins lui fu dit qu'ilz le paieroient très-bien;  et, de fait, lui baillerent trois blans, en li promettant de  le très-bien païer.
Et, en ce faisant, lui baillerent VIIJ nouëz  aussy gros comme une noiz avellaine, enveloppez en menus  drapelez blans, esquieulx iceulx jacobins disoient  estre lesdittes poisons.
En la compaignie desquelz il qui  parle fu environ IIJ jours, beut et menga avecques eulx,  et fu bien aise.
Et en soy alant avec iceulx jacobins, et  passant par aucuns villaiges, jetta en deux puis et deux  fontaines en chascun un desdiz nouëz, et tout en un jour.
Et celui jour mesmes, lui veant qu'il avoit fait et faisoit  mal de mettre lesdittes poisons en iceulx puis et fontaines,  print quatre d'iceulx huit nouëz, lesquieulx il jetta en un  buisson auprès d'un villaige dont il ne scet le nom, et  ouquel lieu il, en la compaignie d'iceulx jacobins, avoit  disné et souppé.
Ouquel jour il departi de la compaignie  d'iceulx jacobins, et ala en pelerinaige audit lieu du Puy  Nostre-Dame en Anjou, où il s'estoit voué, comme dit  est cy-dessus, sanz ce que depuis il veist aucunement  iceulx jacobins ou aucuns d'iceulx, ne que depuis il reprint  icelles poisons par lui jettées oudit buisson, ou  autres poisons quelconques, ne que pour lesdites poisons  il ait eu argent autre que celui que dit est, ne aussi lui feust  donné ou promis don ou prouffit quelconques.
Et, ce fait,  fu fait remettre en la prison de laquelle il s'estoit partiz.
APRèS lesqueles choses ainsy faites, fu par ledit mons.
le prevost demandé ausdiz conseilliers presens leur advis  et oppinions comme l'en avoit à proceder contre icelli  prisonnier.
Tous lesquieulx, veues les confessions cy-dessus  escriptes, faittes par icelli prisonnier, les perseveracions  et continuacions par lui faites, le cas qui est  très-mauvais et regardé crime de leze-magesté, le bien et  utilité de la chose publique, et encores l'universel monde  et humaines créatures, les samblables jugemens qui par  le grant conseil du roy ont esté donnez contre aucuns  justiciez à Paris pour cas samblable, delibererent et furent  d'oppinion que l'en ne le povoit espargnier qu'il ne feust  excecutez comme traitres, c'est assavoir decapité, et en  après pendu le corps au gibet.
Veu lequel procès et confessions,  et ouyes lesdites oppinions, icellui mons.
le prevost  condemna ledit Jehannin Le Fournier à estre decapitez  comme traîtres.
LEQUEL jugement fu excecuté le mardi XXVIJe jour de  decembre mil trois cens quatrevins et dix.
Et n'avoit aucuns biens.
AL.
CACHEMARéE.
JEHAN DU BOIS.
L'AN DE GRACE mil CCC quatrevins et dix, le lundi  XXVJe jour de decembre, par devant mons.
le prevost,  lui estant en jugement sur les quarreaulx, presens honnorables  hommes et saiges maistres Jehan Truquam, lieutenant  dudit mons.
le prevost; Dreue d'Ars, auditeur;  Jaques du Bois, advocat ou Chastellet; Miles de Rouvroy,  Robert de Pacy, examinateurs; le procureur du  roy nostre sire à Chartres; fu attaint et fait venir Jehannin  du Bois, prisonnier detenu ou Chastellet de Paris, par  l'accusacion de Jaquette, femme Jehan du Fay, demourant  en la rue de Neelle, près de l'ostel de mons.
de  Thouraine, disant en la presence dudit prisonnier, que  samedi derrenierement passé, ainsy comme heure de  XIJ heures ou environ, elle estant ès halles de Paris, et  marchandant des chastaignes et grosses nois, et que desdittes  denrées elle ot acheté pour deux tournois, lesquieulx  elle vouloit prendre en sa bourse qui pendoit à  sa sainture, trouva que ledit prisonnier qui estoit auprès  d'elle, et lequel dès lors elle congneut et afferme par  serement que c'est celui qui l'argent que elle avoit en sa  bourse vuida soubz son mantel qu'il avoit vestu, et que  elle vit icellui prisonnier tenir et avoir sa main en ladite  bourse, en laquele, par le fait et coulpe dudit prisonnier,  elle perdi V blans, chascun de VIIJ d.
pour piece, qui  dedens estoient; et que ainsy comme elle ot dit audit  prisonnier, en le prenant par la poitrine, qu'il l'avoit  desrobée, et que s'il ne lui rendoit sondit argent qu'il lui  avoit emblé en widant sa bourse, comme dit est, que  elle trouva choit à terre, entre les piez d'iceli prisonnier,  un blanc de VIIJ d.
par., lequel elle recueilly, et, en ce  faisant, elle osta sa main dudit prisonnier; et, en après  ce, il s'encommença à fouir en alant droit vers l'eglise  Saint-Eustace, criant à haulte voix: «Prenez le larron!» Lequel  prisonnier elle qui parle suivy de son povoir, et tant  que elle le attaingny au petit poncel près dudit Saint-Eustace,  que icelli prisonnier elle fist prendre et admener  prisonnier ou Chastellet, afin d'avoir sondit argent.
ITEM, accusé en sa presence par Climence, femme  Bethaut Helies, dit La Babboe, disant que, oudit samedi  derrenierement passé, lui fu coppée, elle estant ou marchié  où l'en vent le fruit, une sienne bourse de drap  velueau vert, estofée à pendans de soye et de sonnetes  d'argent à l'environ, avec un gros bouton d'argent estant  au bout d'icelle bourse, en laquele par dedans avoit un  dé d'argent à coudre, une grosse pelle blanc et bellonc,  non percé, deux clefs à deux coffres de son hostel, avec  deux supplicacions, l'une en pappier, l'autre en parchemin,  faisans mencion de certain argent à lui deu par feu  Guillaume d'Anfrenet, tresorier des guerres; à laquelle  bourse, par dehors, aus courans d'icelle, pendoit en l'un  d'iceulx courans une clef assez grant, et en l'autre deux  autres petites clefs; et ne scet, elle qui parle, se ledit  prisonnier le li coppa ou non; et fu, si comme elle est  recorde, ainsy comme environ entre douze et une heure  après midi.
OYES lesqueles accusacions, après ce que icelli prisonnier  ot esté fait jurer aus sains Euvangiles de Dieu dire  verité sur ce que dit est, et de son estat, vie et gouvernement,  icelli prisonnier congneut estre nez de la ville  de Beauvaiz, filz d'un laboureur de vingnes demourant  en icelle ville, et avoir gaignié sa vie le mieulx qu'il a  peu et sceu à estre varlet bouchier.
Dit avec ce, que environ la Toussains derrenierement  passée, pour certains cas criminelz dont il avoit esté accusez,  il, par mons.
le prevost, avoit esté eslargis jusques  à samedi derrenierement passé; auquel jour, pour doubte  qu'il ne encourust ès paines qui lui avoient esté enjointes  au temps de son eslargissement, il estoit venuz et comparuz  audit jour de samedi, et de rechief avoit esté eslargy  jusques à certain jour à venir.
Après lequel eslargissement,  il s'en estoit alez ès halles de Paris pour acheter  du pain et du fruit pour son disner; mais que oudit jour  il eust veu Jaquete dessus nommée, tenue ou wuidié sa  bourse, que ledit blanc de VIIJ d.
parisis feust trouvez  entre ses piez, qu'il s'en feust fouyz, eust crié: «Prenez le  larron!» ne aussy qu'il sceust riens de la bourse d'icelle  femme Climence qui fu coppée, dist et afferme par son  serement qu'il n'en scet riens, et que de ce il est pur et  innocent.
ET pour ce que par le geolier, clers et varlez dudit  Chastellet, fu dit à mons.
le prevost, et en la presence  dudit prisonnier, que samedi derrenierement passé, ainsy  comme entre IIJ et IIIJ heures après midi, que icelli prisonnier  fu admené prisonnier ou Chastellet, et que par  eulx il fu serchié pour savoir qu'il avoit sur lui, ainsy  comme il est acoustumé de faire, ilz avoient trouvé ès  solers dudit prisonnier IIIJ blans de huit d.
pour piece,  et en sa bourse ledit pelle blanc, et aussy en la manche  de son juppon ledit dé d'argent, et entre les deux huis  du guichet de Chastellet une bourse semblable que exprimé  avoit icelle Climence par sa depposicion cy-dessus  dite et escripte, et laquele, avec lesdiz pelle et dé, furent  monstrez à icelle Climence, et que elle ot affermé  par serement, et en la presence dudit prisonnier, que la  bourse, dé d'argent, pelle et les clefs qui pendoient  à ladite bourse, estoient celi et ceulx desquieulx elle a  cy-dessus parlé, demandé fu de rechief et requis par  serement audit prisonnier qu'il deist de ce la verité.
Lequel  prisonnier congneut et confessa iceulx IIIJ blans avoir  mis en ses solers paravant ce qu'il venist à sondit eslargissement,  pour doubte et paour qu'il avoit que s'il estoit  detenu prisonnier, qu'il n'eust trop grant souffreté d'argent,  et que d'icellui par lui mis en sesdiz solers il se  peust aidier à son besoing.
Et aussy congneut que samedi derrenierement passé ot  trois sepmaines, il estant ou cimitiere des Ynnocens, à  Paris, acheta d'un compaignon qu'il ne congnoist, et duquel  il ne scet le nom, le dé d'argent dont mencion est  faite cy-dessus, et en païa la somme de IJ s.
par.; et quant  au pelle blanc, il qui parle ne scet se ce est pelle ou non;  mais il a passé un mois que un compaignon avecques  lequel il buvoit lui bailla à garder.
Et dist, sur ce requis,  que ladite bourse de velueau vert il n'avoit oncques mès  paravant le jour d'ui veue, et ne scet qui la mist ou jetta  entre yceulx deux huis du guichet.
Et, ce fait et ouy, fu  icelli prisonnier fait traire arriere et à part sur lesdiz  quarreaux.
APRèS lesqueles choses ainsy faites, demandé fu par  ledit mons.
le prevost ausdiz conseilliers leurs advis et  oppinions comment l'en avoit à proceder contre ledit  prisonnier.
Tous lesquieulx, veu ce que par la confession  dudit prisonnier appert que, pour cas criminel, il avoit  esté eslargy audit jour de samedi derrenierement passé,  les denegacions, confessions et variacions par lui faites,  et aussy que desdiz quatre blans de VIIJ d.
pour piece, dé  d'argent et pelle dessus diz, il fu trouvé saisiz, attendu  l'estat d'iceli, et la maniere et constance de sa personne,  et ce que dit est dessus, delibererent et furent d'oppinion  que pour savoir par sa bouche la verité desdites accusacions,  il feust mis à question; et ad ce fu condempné par  ledit mons.
le prevost.
EN enterinant lequel jugement, icelli Jehannin du  Bois, prisonnier, fu de rechief fait venir en jugement sur  les quarreaux dudit Chastellet, et par ledit mons.
le prevost  interrogué et par serement qu'il deist verité des  choses dessus dites contre lui accusées, ou s'il ne les disoit,  qu'il seroit mis à question, et le li feroit-on dire par  force.
Lequel prisonnier ne voult autre chose congnoistre  que dit est dessus.
Et, pour ce, fu fait despoillier tout  nu, mis et lyé à la question par les braz, et avant ce que  contre lui feust plus avant procedé, requist humblement  que par ledit mons.
le prevost feust commandé que l'en  le desliast et meist hors d'icelle question, et il diroit verité  desdites accusacions par lui, avec plusieurs autres  larrecins, faites.
Si fu mis hors et deslié de ladite question,  mené choffer en la cuisine en la maniere acoustumée,  et, en après, ramené en jugement sur lesdiz quarreaux,  en la presence dudit mons.
le prevost et autres  conseilliers dessus diz.
HORS de laquele question, et sans aucune force ou contrainte,  après ce que icelli Jehannin du Bois ot juré de  rechief aus sains Euvangiles de Dieu dire verité, congneut  et afferma par serement, en soy corrigant des autres  confessions par lui cy-dessus faites, que verité est que oudit  samedi derrenierement passé, ainsy comme environ  XIJ ou une heure après midi, et qu'il estoit ès halles de  Paris pour acheter à disner pour lui, tempté de l'ennemi,  vit et apperceut icelle femme qui avoit sa bourse pendue  à sa sainture au-dessus de sa robe, en laquele bourse il  mist et bouta sa main, et d'icelle en apporta tout ce d'argent  qu'il y trouva; et quant il se apperceut que ladite  femme lui dist qu'il lui avoit widié sa bourse, afin que  dudit argent il ne feust trouvez saisiz, jetta icelli à terre  et en la boe entre ses piez, et, ce fait, se mist à chemin  et trehi arriere d'icelle femme, en soy cuidant en venir  vers le moustier Saint-Eustace; mais icelle femme le poursui  tousjours et jusques atant qu'il fu par aucuns sergens  du roy prins au poncel de ladite eglise Saint-Eustace, et  admené prisonnier ès prisons dudit Chastellet, esqueles  il est encores detenus prisonnier pour ladite cause.
Congneut aussy que, un pou paravant ce qu'il widast  la bourse d'icelle femme, lui estant esdites hales de Paris,  et au lieu où l'en vent les fruiz, vit et apperceut une  femme, ne scet ou est record se ce fu ladite Climence,  tesmoing cy-dessus examinée en sa presence, ou non, qui  avoit tiré la bourse de velueau dont cy-dessus est faite  mencion au dehors de sa cotte hardie, et cuidant que en  icelle eust de la finence, et ainsy comme icelle femme  entendoit à acheter du fruit, se trehi près d'icelle, à laquele,  par l'aide d'un petit coustel à trenchier pain qu'il  portoit et avoit sur lui, il coppa ladite bourse, laquele  par lui ainsy coppée, et qu'il se fu retrait en l'ostel d'un  cordouennier demourant au-dessus de la grant porte des  hales de Paris, par où l'en va au marchié au Blé, illec  sercha ladite bourse, et pour ce qu'il vit que en icelle  n'avoit denier ne maille, fors deux clefs et deux lettres,  l'une en pappier et l'autre en parchemin, il estant oudit  hostel, jetta et mist icelles clefs et lettres en une queue  ou poinçon estant en hault en une des chambres dudit  hostel, et laditte bourse de velueau il muça en son saing;  et en entrant entre les deux huis du guichet du Chastellet,  pour doubte et paour qu'il ot d'estre serchiez quant  il seroit sur les quarreaux, ainsi comme il a autrefois veu  et sceu que l'en serchoit aucuns compaignons prisonniers  que l'en admenoit oudit Chastellet, et afin que d'icelle il  ne feust trouvez saisiz, lessa cheoir entre iceulx deux  huis ladite bourse de velueau, et ledit dé d'argent bouta  et muça en la manche de son juppon, et icelli pelle blanc,  avec ledit dé par lui prins et trouvez en la bourse de  velueau, mist en sa bourse qu'il a pendue à sa poitrine,  avec son argent.
Item, dit que, environ la Saint-Jehan derrenierement  passée ot trois ans, ainsi comme à sept heures après midi,  qu'il passoit en la grant rue Saint-Denis, assez près de  Saint-Magloire, vit et aperceut un compaignon nommé  Adenet de Reins, conrroïeur de cuirs, et demourant à  Reins, si comme il a depuis ouy dire, lequel compaignon  tiroit à soy un mantel sangle assez long, de drap pers, qui  pendoit ainsy que par maniere d'essor à une perche sur  la rue, et que quant icelli Adenet ot prins ledit mantel,  il qui parle lui dist qu'il en eust sa part, ou il le encuseroit;  et tant parlerent ensamble qu'ilz se accorderent que  par icelli Adenet il seroit porté vendre, et qu'il qui parle  en auroit la moitié.
Et alerent ensamble jusques aus  Bourses, ès halles, auquel lieu il qui parle attendi iceli  Adenet jusques ad ce qu'il fu retournez de vendre ledit  mantel; et lui dist illec, en buvant une chopine de vin,  son nom et sa demeure, et de quel mestier il estoit; et,  en ce faisant, lui bailla onze sols pour sa part dudit mantel,  et dist à lui qui parle qu'il l'avoit vendu XXIJ s., et  non plus.
Lequel Adenet il qui parle ne vit puis en aucune  maniere.
Congnut avec ce, il qui parle, que environ Pasques  derrenierement passées ot un an, n'est record se ce fu  avant ou après, ainsy comme il qui parle et Rogier du  Fossé, laveur, repairant près de Saint-Gervaiz en Greve,  estoient couchiez ensamble en l'ostel du Pourcelet, à la  porte Saint-Denis, il fu requis par icelli Rogier de venir  avec lui le landemain en un hostel qu'il disoit estre assez  près de Sainte-Oportune, disant que s'il vouloit venir  avec lui, qu'il le feroit riche homme, et savoit bien faire  tele chose, et aussy portoit sur lui qu'il ne seroit ne n'estoit  si fort huys, coffre ou serreure, qu'il ne ouvrist bien  sanz rompre.
à la priere et requeste duquel Rogier il qui  parle ala l'andemain matin avec icelli audit lieu de Sainte-Opportune;  et quant ilz furent à l'entrée de l'uys là où  ledit Rogier vouloit entrer, icelli Rogier lui dist qu'il le  attendist à l'uys; et, assez tost après, vit que icelli Rogier  rapporta deux houppelandes fourrées de penne noire,  l'une de drap gris, assez courte, et l'autre de drap pers,  assez longue.
Lequel Rogier et lui se partirent ensamble  dudit lieu, et porterent ladite houppelande de drap gris  vendre ès halles, dont ledit Rogier bailla à lui qui parle  XVIIJ s.
pour sa part.
Et icelli Rogier, après ce qu'ilz orent  beu ensamble, s'en ala et emporta icelle houppelande de  drap pers, sans lui en faire aucune part ou porcion.
Et  dit, sur ce requis, que oncques icelli Rogier ne lui volt  dire, monstrer ou apprendre la maniere coment il ouvroit  iceulx huis et coffres sans rompre, jà soit ce que lors il  le en requist plusieurs fois; et lequel Rogier il ne vit ou  conversa avec lui depuis que ce que dit est fu parti  entre eulx.
Congneut oultre, icelli prisonnier deposant, que, nuef  ou dix ans a, autrement du temps n'est record, et que par  mons.
de Berry furent menez plusieurs et grant quantité  de gens d'armes ou païs de Languedoc, ouquel voyage  il ala comme gros varlet, servant en la compaignie d'un  escuïer duquel il ne scet le nom, et avec lequel il se parti  de la ville de Paris pour aler oudit voyage, et ainsy  comme il et autres varlez d'iceulx gens d'armes estoient ès  pays du Maine et de la Vaulxguyon, fu par lui et autres  varlez prins, par plusieurs et diverses fois, grant quantité  de draps de laine, tant escruz comme autres, et lesquelx  par eulx ainsy prins, ilz portoient vendre aus villes et  villaiges d'illec environ, du nombre desquieulx il n'est  record, jà soit ce qu'il scet bien que d'iceulx draps ainsy  par lui et lesdiz varlez mal prins il a eu à sa part la somme  de dix frans et plus.
Et dit que de plus de larrecins qu'il  ait commises il n'est record.
Et, pour ce, fu fait traire à  part et remis en la prison de laquelle il avoit esté attaint.
ET, ce fait, demandé fu par ledit mons.
le prevost ausdiz  presens conseilliers leurs advis et oppinions qu'il estoit  bon de faire dudit prisonnier, et la maniere comment l'en  avoit à proceder contre lui.
Tous lesquieulx, veu l'estat  dudit prisonnier, et la maniere de ses responces, deffences,  excusacions, variacions, denegacions et confessions  par lui faites, avec les reiteracions de larrecins par lui  commises par diverses fois et à plusieurs jours, et ce que  autrefois il avoit esté poursui et accusé de cas criminel,  comme dit est dessus, delibererent et furent d'oppinion  qu'il estoit un très-fort larron, et que l'en ne le povoit  espargnier que de lui ne feust faite justice tele comme  au cas appartient, c'est assavoir d'estre pendu.
Ouyes lesqueles  oppinions et veu ledit procès, icelli mons.
le  prevost condempna ledit Jehannin du Bois à estre excecuté  et pendu comme larron.
LEQUEL jugement fu excecuté le mardi XXVIJe jour de  decembre ensuivant, l'an mil trois cens quatrevins et dix.
ET n'avoit aucuns biens.
AL.
CACHEMARéE.
1391  GILET BAUDOUYN.
...
Truquam, lieutenant dudit mons.
le prevost; Dreux  d'Ars, auditeur; Miles de Rouvroy, Arnoul de Villers,  Robert de Pacy et Hutin de Ruit, examinateurs de par  le roy nostre sire ou Chastellet de Paris; fu fait venir et  attaint des prisons dudit Chastellet Gilet Baudouyn, prisonnier  dessus nommé, auquel, par la bouche dudit mons.
le prevost, fu dit que des accusacions cy-dessus escriptes  il deist verité comme il avoit ou jour d'ier dit, que si  feroit-il; et que se ainsy ne le faisoit, que l'en la lui feroit  dire par sa bouche et à force, et seroit mis à question.
Lequel prisonnier ne volt autre chose congnoistre  que fait a cy-dessus; et, pour ce, par l'avis et oppinion  desdiz presens conseilliers, fu de rechief mis à question  sur le petit tresteau, et ainsy comme l'en le volt mettre  et estendre à ladite question sur le grant tresteau, requist  instanment que hors d'icelle l'en le meist, et il diroit de  toutes icelles accusacions verité.
Et, pour ce, fu mis  hors et deslié d'icelle question, mené chauffer en la cuisine  en la maniere acoustumée, et illec, hors de toute  question, et sans aucune force ou contrainte, après ce  qu'il ot juré par serement dire verité desdittes accusacions,  congneut et confessa que, par un ou deux ans continuelz,  il a prins de nuit deux ou trois fais d'eschalas, et non  plus, ès vingnes de Michel Le Moynne, demourant à  Chasteillon, et iceulx eschalaz portez en ses vingnes, et  les appliquez à son prouffit, sans le sceu, congié ou voulenté  dudit Michel Le Moyne.
Congneut avec ce, que puis trois mois ençà, il estant  de jour en l'ostel dudit Michel Le Moyne, à Chasteillon,  et ouquel il avoit et a acoustumé d'aler souvant, tant  pour boire, pour ce qu'il vent vin à taverne, comme pour  ce qu'il fait partie de ses vingnes, trouva unes aumoires,  estans par bas en l'ostel dudit Michel Le Moyne, ouvertes,  esqueles il, tempté de l'ennemi, print deux tasses d'argent,  et icelles apporta à Paris, et les vendi sur Grant-Pont, à  un changeur du nom ou de la demeure duquel il n'est  record, la somme de trois frans, qu'il en ot et receupt.
Congneut oultre, il qui parle, que en une saison  d'iver, VJ ans a ou environ, autrement du temps n'est  record, qu'il pour lors estoit demourant en la ville de  Ligierville, à une lieue prez de Yevre le Chievre, avec  et en la compaignie de sa mere, sceut et vit que le dessus  nommé Jehan Malherbe, son serourge, qui semblablement  demouroit en icelle ville de Ligierville, menoit  très-mauvaise vie à sa femme, suer de lui qui parle, et  qu'il la batoit moult durement et souvent, pour ce que  sondit serourge souspeçonnoit sadite femme que elle ne  se feist harigoter à aucuns compaignons demourans en  icelle ville; conceut en lui hayne contre sondit serourge,  et ot entencion et voulenté de le batre pour la cause  dessus dite; et tant que à un lundi matin, il qui parle,  que sondit serourge ala au marchié en la ville de Puisiaux  en Gastinois, et sachant que sondit serourge, à son retour,  devroit passer par un chemin là où il a plusieurs grans  noyers auprès d'illec, pria et requist à un compaignon  nommé Guillot, du pays de Saloigne, et vingneron, avec  lequel il avoit plusieurs fois ouvré en ladite ville, qu'il  lui volsist aidier à le batre; et, ce fait, environ heure de  vespres, lui et ledit Guillot, ayans chascun un gros baston  par maniere de rondins en leurs mains, s'en alerent soubz  lesdiz noyers, et illec attendirent jusques environ jour  faillant, que ledit son serourge, en s'en retournant dudit  marchié, passa soubz lesdiz noyers; et lors il qui parle  apperceut venir sondit serourge, print icelli par le manteau,  et dudit baston de rondin lui donna cinq ou six  coups, et sondit compaignon Guillot samblablement le  fery plusieurs coups, le abatirent à terre, et illec le laisserent.
Ne scet qui de ladite place l'emporta, maiz environ  VIIJ jours après ce que dit est advenu, il qui parle oy  dire que desdites bateures sondit serourge ala de vie à  trespassement.
Pour doubte duquel fait, il qui parle, dès  ledit temps, se absenta dudit pays, et vint demourer et  gaignier sa vie ou pays de Brie, en la ville de Evry  et aillieurs, par la fourme et maniere que dit a cy-dessus.
Et atant fu fait remettre en la prison de laquelle il avoit  esté attaint.
Et dit, sur ce requis, que de laditte bateure  faite à sondit serourge, sadite suer ne sçot oncques aucune  chose et n'en fu consentant.
LE samedi XIIIJe jour de janvier l'an dessus dit, par  devant mons.
le prevost, lui estant en jugement sur les  quarreaux, presens maistres Jehan Truquam, lieutenant  dudit mons.
le prevost; Dreux d'Ars, auditeur; Martin  Double, advocat du roy; Andrieu Le Preux, procureur  dudit seigneur en Chastellet; Miles de Rouvroy, Nicolas  Bertin, Ernoul de Villiers, Robert de Tuillieres et Hutin  de Ruit, examinateurs de par le roy nostredit seigneur  oudit Chastellet; fu fait venir et attaint des prisons dudit  Chastellet le dessus nommé prisonnier Gilet Baudouyn,  lequel, après ce qu'il ot juré aus sains Euvangiles de Dieu  dire verité des confessions cy-dessus escriptes, par lui  faites, sans aucune force ou contrainte, et par serement,  continua et persevera ès confessions cy-dessus escriptes,  par lui autrefois faites, et lesqueles lui furent leues mot  après autre; et dist et afferma que elles estoient vrayes  par la fourme et maniere que escriptes sont, et que les  fais contenus en ycelles il avoit commis.
Et, en après ce,  fu fait traire à part sur lesdiz quarreaux.
CES choses ainsy faites, demandé fu par ledit mons.
le  prevost aus dessus diz presens conseilliers leurs oppinions  se icelli prisonnier avoit desservi pour ses demerites estre  excecuté, ou qu'il estoit bon faire de lui.
Tous lesquieulx,  veu l'estat dudit prisonnier, les confessions et continuacions  des crimes cy-dessus escrips, par li faiz, et la reiteracion  d'iceulx, avec la traïson faite en l'ostel dudit Michel  Le Moine et audit son serourge, furent d'oppinion  qu'il estoit larron et murdrier, et que l'en ne le povoit  espargnier que comme tel il feust excecuté, c'est assavoir  trayné et pendu.
Oyes lesqueles oppinions et veu ce present  procès, icelli prisonnier, et en sa presence, fu ad ce  condempnez par ledit mons.
le prevost.
OUQUEL samedi XIIIJe jour dudit mois de janvier, le  dessus nommé prisonnier, en enterinant ledit jugement,  fu mené à son derrenier tourment à la justice, et illec,  en la presence de maistre Nicolas Bertin, examinateur, et  Aleaume Cachemarée, clerc dudit mons.
le prevost, et  de plusieurs commis à fere faire ladite excecucion, après  ce que ledit prisonnier ot fait son salut à Dieu, à la benoite  vierge Marie et à toute la sainte Trinité de Paradis,  print sur Dieu et sur l'ame de lui, et par la mort qu'il  attendoit à presentement avoir et recevoir, et que les  confessions toutes cy-dessus escriptes, par lui faites,  estoient vrayes en la maniere que autrefois les avoit  dittes et congneues, sauf tant qu'il dist que oncques jour  de sa vie il ne print en l'ostel dudit Michel Le Moine  les deux tasses d'argent par lui cy-dessus congneues, et  en ce corriga et diminua sadite confession.
Et atant fini  icelli prisonnier ses jours, et ledit jugement, contre lui  donné, excecuté.
AL.
CACHEMARéE.
CHARLOT LE CONVERS.
GUILLAUME Haguenot, sergent d'armes du roy nostre  sire, demourant à Paris, en la rue aus Juifs, devant  le petit huys Saint-Anthoine, aagé de XXXVIIJ ans ou  environ, si comme il dit, tesmoing juré en la presence de  Charlot Le Convers, le samedi VIJe jour de janvier l'an  mil CCCIIJxx et dix, lequel Charlot contredit ledit Guillaume,  disant que il est son hayneux et mal veuillant, et  a envie sur lui, pour ce que il se maintient et gouverne  honnestement, et qu'il est filleul du roy nostre sire, et  que ledit Guillaume, puis un pou de temps ençà, lui  avoit et a mandé, par le varlet dudit Charlot, que se il  s'entremettoit plus de aidier ne conforter en quelque  chose que ce feust Henry de Breteigne, convers, que il  le courrouceroit; oy et examiné en l'absence de partie,  ledit jour, et requis sur les fais dessus diz, dit par son  serement que depuis six sepmaines en ençà, à un jour dont  il ne se recorde, après disner, ledit Charlot et Loys Le  Convers alerent par devers il qui deppose en son hostel,  et lui baillerent unes lettres closes seellées du seel secret  du roy nostredit seigneur, et signées de son saing manuel,  par lesqueles apparoit que ledit seigneur mandoit à il qui  deppose, ou au premier autre sergent d'armes qui sur ce  seroit requis, que tantost et sans delay il excecutast par  prinse de corps et explettacion de biens Heran du Port et  Rose de Moustereuil, juifs, de la somme de quatre cens  frans que ledit seigneur leur avoit donnez sur les biens  d'iceulx juifs.
à quoy il qui deppose respondi ausdiz  convers que ladite excecucion il ne feroit pas, se il  n'avoit lettres patentes, ou se le roy ne le commandoit  de bouche à il qui deppose.
Et, sur ce, joua à la paulme  ausdiz convers et à Thomas Guerart, chevaucheur dudit  seigneur, pour le souper; et après ce qu'ilz orent joué,  ledit chevaucheur se parti, et il qui deppose, sa femme  et lesdiz convers, soupperent ensamble en sondit hostel;  et, après soupper, lesdiz convers commancerent à parler  pour savoir lequel d'eulx iroit à Meleun avec il qui deppose,  par devers le roy nostre seigneur, pour lui faire  commander que il feist ladite excecucion; et tant pour ce  que chascun d'eulx s'en excusoit, parolles contencieuses  et rancuneuses se meurent entre lesdiz convers; entre  lesqueles parolles, ledit Charlot dist que il valoit mieulx  que ledit Loys, en lui demandant qui il estoit, et qui  estoit son parrain.
Lequel Loys respondi que il estoit  filleur mons.
de Thourainne; à quoy ledit Charlot respondi:  «Et, de par Dieu! toy ne ton parrain n'avez que mengier,  se le roy ne le vous donne; et n'est ton parrain que un   ribaut putier.» Et ledit Loys respondi que sondit parrain  estoit d'aussy bon pere et d'aussy bonne mere comme estoit  le roy.
Et ledit Charlot respondi que icelli Loys mentoit  faulcement et mauvaisement, avecques plusieurs autres  parolles desquelles il ne se recorde.
Et dit que il est voix  et commune renommée contre ledit Charlot, que autrefois  et longtemps a, ledit Charlot fu converti et baptisié en  Espaigne, et depuis chevaucha longuement avec le duc de  Lanclastre en Angleterre et aillieurs; et depuis s'est fait  baptisier en France, et lui a fait donner le roi son nom et  tenir sur fons par messire Charles de Savoisy.
Et depuis  ce derrenier baptissement, ledit Charlot a beu, mengié  et conversé avecques les juifs, et encores fait tout aussi  continuelment comme il faisoit avant qu'il feust baptisié.
LOYS Le Convers, prisonnier ad present ou Chastellet  de Paris, aagié de XXX ans ou environ, tesmoing juré l'an  et jour de samedi dessus diz, en la presence dudit Charlot,  qui le contredit, pour ce que il dit que il est son  hayneux et mal veuillant, et a envie sur lui, à cause de  ce que il se maintient et gouverne honnestement, et qu'il  est filleul du roy, et que icelli Loys l'avoit fait adjourner  oudit Chastellet à jeudi derrenierement passé, en cas  d'injures, villennies, et de asseurement; oy et examiné en  l'absence dudit Charlot, et requis sur les faiz dessus diz,  dit par son serement que il se concorde et rapporte en  tout aus diz et depposicions dudit Guillaume Haguenot,  tesmoing precedent.
Et dit que après ce que ilz orent souppé, ilz commencerent  à parler lequel d'eulx yroit à Meleun avecques ledit  Guillaume Haguenot, par devers le roy nostre seigneur,  pour lui faire commandement que il feist ladite execucion  de IIIJc frans.
Et tant pour ce que il qui deppose, etc.
.
CLEMENCE, femme Guillaume Haguenot, premier tesmoing,  aagée de XXIIIJ ans ou environ, tesmoing juré en  la presence de Charlot Le Convers, le samedi VIJe jour de  janvier l'an mil CCCIIIJxx et dix, qui la contredit, pour  ce que il se maintient et gouverne honnestement et paisiblement,  et qu'il est filleul du roy nostre seigneur, et  que le mary de ladite Clemence, puis un pou de temps  ençà, lui avoit mandé par le varlet dudit Charlot que se  il s'entremettoit plus de aidier ne conforter en quelque  chose que ce feust Henry de Breteigne, convers, que  sondit mary le courrouceroit; oye et examinée en l'absence  dudit Charlot, et sur les faiz de ladite rebriche  cy-dessus escripte, le dimenche ensuïant, VIIJe jour de  janvier oudit an, dit et deppose par son serement, que six  sepmaines a ou environ, autrement n'est recorde du  propre jour, ainsy que Loys Le Convers et Charlot, aussy  convers, orent joué par jour à la paulme en l'ostel d'elle  qui parle, pour savoir qui paieroit le souper, et soupperent  oudit hostel, et, en la fin dudit soupper, commencerent  parolles entre lesdiz convers, en demandant et  eslisant entre eulx lequel yroit à Meleun par devers le  roy nostre sire, pour avoir la lettre de la delivrance de  IIIJc frans que le roy nostredit seigneur leur avoit donnez.
Et ledit Loys dist telz moz en demandant: «Y irray-je?»  Auquel Loys ledit Charlot, en respondant, lui dist par  grant despit: «Nennil.
Qu'i feroies-tu? On ne te congnoist, et   si ne sauroies parler.» Et ledit Loys lui respondi par telz  moz: «Si fais, je y puis bien aler, car je y suis bien congneu et  sçay bien parler, et m'entendroit-l'en mieulx parler que l'en ne  le feroit toy, et sy suis filleul mons.
de Thouraine.» Et lors ledit  Charlot lui respondi: «Aussy po pourroyes-tu contre moy comme  monseigneur de Thouraine pourroit contre le roy.» Et lors ledit  Loys lui respondi, en disant telles parolles ou samblables  en substence: «Et comment? Mons.
de Thouraine est d'aussy  bon pere et bonne mere comme est le roy.» De laquele parolle  ledit Charlot desmenti ledit Loys, en disant: «Tu mens,  car mons.
de Thouraine n'est que homme de neant et que un  putier.» Et qu'il n'auroit de quoy vivre se le roy ne lui  donnoit; et plusieurs autres parolles distrent dont il ne  lui souvient, sur ce requise.
SEBILE La Buffe, niepce de Guillaume Haguenot, et  demourant en son hostel en la Juifverie, aagée de  XVIIJ ans ou environ, tesmoing jurée en la presence de  Charlot Le Convers, le samedi VIJe jour de janvier oudit  an, qui la contredit, pour ce que il dit que elle est sa  hayneuse et mal veuillant, et a envie sur lui, pour ce que  il se maintient et gouverne honnestement et paisiblement,  et qu'il est filleul du roy nostre sire; oye et examinée en  l'absence dudit Charlot, et requise sur les fais de ladite  rebriche cy-dessus escripte, le dimenche ensuyant,  VIIJe jour de janvier l'an mil CCCIIIJxx et dix, dit et deppose  par son serement, que six sepmaines a ou environ,  autrement n'est recorde du propre jour, ainsy que Loys  et Charles, convers, orent joué par jour à la paulme en  l'ostel dudit Guillaume Haguenot, son oncle, pour savoir  qui paieroit le souper, et soupperent oudit hostel, et, en  la fin dudit soupper, commencerent à parler de plusieurs  parolles, lesqueles elle qui parle n'entendi pas, mais elle  oy bien que ledit Charlot dist audit Loys: «Tu pourroyes  autant pou encontre moy comme mons.
de Thouraine pourroit   contre le roy.» Et ledit Loys dist: «Mons.
de Thouraine est  d'aussy bon pere et bonne mere comme est le roy.» Auquel Loys  ledit Charlot dist: «Tu mens, car se n'est que un homme de neant  et un putier.» Et plus n'en scet, sur tout diligenment requise.
GIRART La Buffe, demourant en l'ostel dudit Guillaume  Haguenot, en la Juifverie, aagé de XXIJ ans ou  environ, tesmoing, juré en la presence de Charlot Le  Convers, le samedi VIJe jour de janvier, l'an mil CCC quatrevins  et dix, qui le contredit, pour ce qu'il dit qu'il  est son mal veuillant, et a envie sur lui, pour ce que il  se maintient et gouverne honnestement et paisiblement,  et qu'il est filleul du roy nostre sire, etc.
.
GUILLEMIN Le Fevre, varlet dudit Guillaume Haguenot,  aagié de XXIJ ans ou environ, tesmoing, juré en la  presence dudit Charlot, convers, l'an et le jour de samedi  dessus diz, qui le contredit, pour ce que il dit que  il est son hayneux et mal vueillant, et a envie sur lui,  pour ce que il se maintient et gouverne honnestement,  et qu'il est filleul du roy nostre sire; oy et examiné en  l'absence dudit Charlot, et requis sur les fais de ladite  rebriche cy-dessus escripte, le dimenche ensuïant, VIIJe jour  de janvier l'an mil CCCIIIJxx et dix, dit et deppose par  son serement que, six sepmaines a ou environ, autrement  n'est record du propre jour, que après plusieurs parolles  qui furent dites au soupper que lesdiz convers firent avec  ledit Haguenot, en son hostel, ainsy que lui qui parle aloit  et venoit par l'ostel en les servant de ce qui leur appartenoit  à soupper, lesquelles parolles il n'entendi pas toutes,  mais, entre icelles, il oy et entendi que ledit Charlot dist  audit Loys que mons.
de Thouraine n'auroit que mengier  se le roy ne lui donnoit, et que iceli seigneur n'estoit que  un putier et homme de neant.
Et ledit Loys lui respondi  qu'il estoit bien mestier que il eust autrement de quoy  vivre.
Et autre chose n'en scet.
LE lundi XVJe jour dudit mois de janvier, l'an mil CCCIIIJxx  et dix dessus dit, par devant mons.
le prevost, lui  estant en jugement sur les quarreaux, presens maistres  Jehan Truquan, lieutenant dudit mons.
le prevost; Beraut  Brisson, esleu à Paris sur les aydes; Dreux d'Ars,  auditeur; Martin Double, advocat du roy; Michel Marchant,  Jaques du Bois, advocas en Chastellet; Jehan de  Tuillieres, Miles de Rouvroy, Arnoul de Villiers, Robert  de Tuillieres, Nicolas Chaon, Robert de Pacy, Hutin  de Ruit et Gieffroy Le Goibe, examinateurs oudit  Chastellet; fu veu et leu, mot après autre, l'enqueste et  procès cy-dessus escript, par lequel lesdiz procureur du  roy prisonnier avoient et ont voulu prendre droit.
Après  lesqueles choses ainsy faites, demandé fu par ledit mons.
le prevost ausdiz presens conseilliers leurs advis et oppinions  du jugement et droit qui estoit à faire entre le  procureur du roy et ledit Charlot, prisonnier.
Tous  lesquelx, veu ladite enqueste et procès, consideré la matere,  qui est moult grant, delibererent et furent d'oppinion  que il estoit dignes et avoit desservy estre, pour  les causes dessus dites, tourné ou pilory, la langue percée,  et bany à tousjours du royaume de France, sur  peine de la hart, et que audit lieu feust crié publiquement  que pour aucunes parolles diffamatoires par ledit  prisonnier dites d'aucuns nosseigneurs de France, icelli  prisonnier a esté condempné et puny par la maniere que  dit est.
Oyes lesqueles oppinions et veu ladite enqueste,  icelli prisonnier fu ad ce, par ledit mons.
le prevost, condempné,  et ledit jugement prononcié en la presence dudit  prisonnier.
LEQUEL jugement fu excecuté ledit lundi, XVJe jour de  janvier, l'an dessus dit.
AL.
CACHEMARéE.
PERRIN ALOYET.
L'AN DE GRACE mil trois cens quatrevins et dix, le  lundi XXIIJe jour de janvier, par devant monseigneur  le prevost, lui estant en jugement sur les quarreaux, presens  maistres Jean Truquan, lieutenant dudit mons.
le  prevost; Dreux d'Ars, auditeur; Andrieu Le Preux, procureur  du roy nostre sire ou Chastellet de Paris, Miles  de Rouvroy, Ernoul de Villiers et Hutin de Ruit, examinateurs  de par le roy nostre sire oudit Chastellet; fu  fait venir et attaint Perrin Aloyet, charpentier, prisonnier  detenu oudit Chastellet, pour souspeçon d'avoir mal  prins et emblé un gobelet d'argent doré couvert, un  autre gobelet doré sans couvercle, dix autres gobelez  d'argent blanc, et cinq hannaps d'argent.
Lequel prisonnier,  sur ce juré aus sains Euvangiles de Dieu dire verité,  et de tout ce qu'il lui seroit demandé par ledit mons.
le  prevost, dit et afferma par son serement qu'il est nez de  la ville de Bucy, près de Soissons, en laquelle ville  et pays d'environ il a aprins à mestier de charpentier, et  y a gangnié sa vie le mieulx qu'il a peu et sceu; a ouvré  aussy en la compaignie d'autres charpentiers en la ville  de Soissons, et par especial en l'abbaye de Nostre-Dame  de Soissons, puis six sepmaines ençà, continuelment, et  jusques à vendredi derrenierement passé, que environ  heure de vespres, pour ce qu'il avoit besoing et neccessité  d'argent, requist à l'argentier d'icelle abbaye de  Nostre-Dame de Soissons que, sur ce qu'il avoit gaignié  et desservi, il lui volsist aidier de VJ s.
.
Lequel argentier  n'en volt aucune chose faire; duquel reffus il qui parle fu  moult courroucié et indigné, et, en ce courroux, il, par  temptacion de l'ennemi, estant oudit vendredi, le soir,  en la sale de l'abbesse dudit lieu de Nostre-Dame de Soissons,  ainsy comme à heure de soupper, vit et apperceut  que ladite vaisselle d'argent, de laquelle il a esté trouvé  saisy, estoit mise et estendue sur le dreçoir de ladite  sale, et que en icelle n'avoit aucune personne qui gardast  icelle vaissele; et lors il qui parle, tempté comme dit est,  print toute icelle vaissele estant sur ledit dreçoir, se parti  d'icelle abbaye le plus tost qu'il pot, et au desceu des  gens et serviteurs d'icelle madame l'abbesse, vint cedit  jour de vendredi gesir à Pisseleu, et d'ilec alé et venu  jusques en la ville de Paris, en laquele il arriva le jour  d'yer, et exposa icelle vaissele en vente.
Pour souspeçon  d'avoir mal prinse laquele vaissele il fu admené prisonnier  oudit Chastellet, ouquel il est encores detenu prisonnier.
Et, ce fait, fu trait à part sur lesdiz quarreaux.
APRèS lesqueles choses ainsy faites, demandé fu par  ledit mons.
le prevost ausdiz presens conseilliers leurs  advis et oppinions comment il estoit bon de proceder  contre ledit prisonnier.
Tous lesquelx, veu l'estat d'iceli  prisonnier, qui est homme honneste, non souffreteux ou  indigent d'argent, parce qu'il est bien vestu et honnestement,  la traïson par lui faite en l'ostel d'icelle abbaye de  Nostre-Dame de Soissons, ouquel il estoit demourant, la  valeur dudit larrecin par lui commis, qui est de la valeur  de L frans et plus, delibererent et furent d'oppinion que  l'en ne le povoit espargnier qu'il ne feust excecuté comme  larron, et que comme tel il feust excecuté, c'est assavoir  pendu.
Ouyes lesqueles oppinions et veu ledit procès,  ledit mons.
le prevost condempna ad ce ledit prisonnier.
LE samedi ensuïant, XXVIIJe jour dudit mois, par devant  mons.
le prevost, presens maistres Dreux d'Ars, lieutenant  dudit mons.
le prevost; Miles de Rouvroy, Ernoul  de Villiers, Nicolas Bertin, Robert de Tuillieres, Hutin  de Ruit et Gieffroy Le Goibe, examinateurs de par le  roy nostre sire en son Chastellet de Paris; fu attaint et  fait venir en jugement sur les quarreaux dudit Chastellet  le dessus dit prisonnier Perrin Aloyet, auquel par ledit  mons.
le prevost, pour ce qu'il estoit venu à sa congnoissance  par aucuns que ledit prisonnier n'estoit pas nez de  la ville de Bucy, mais estoit du pays d'Arthois ou environ,  si comme l'en disoit, fu demandé de son propre  nom, lieu et nativité, et dont il estoit nez, et aussy que  des larrecins dessus dittes et autres, s'aucunes en avoit  faites, il deist verité.
Lequel prisonnier, et par serement  sur ce fait aus sains Euvangiles de Dieu, et en soy corrigant  de la confession cy-dessus escripte, par lui autrefois  faite, et qui lui fu leue mot après autre, dit et afferma  qu'il estoit nez de la ville d'Esclusiers sur Somme, et  qu'il estoit homme et compaignon seul, et desnué de  femme et enfans, ne n'avoit oncques esté mariez; et  quant estoit au larrecin par lui fait en ladite abbaye de  Nostre-Dame de Soissons, continua et persevera en icelle,  disant et affermant le contenu en icelle estre vray, et par  lui avoir esté fait, commis et perpetré par la fourme et  maniere qu'escript est cy-dessus; et tout ce que dit est  congneut et confessa ledit prisonnier de sa pure et franche  voulenté, et sans aucune force ou contrainte.
Ouyes lesqueles  confessions et continuacions faites par ledit prisonnier,  icelli mons.
le prevost, et en la presence dudit  prisonnier, condempna icelli prisonnier à estre excecuté  par la fourme et maniere que dit est.
LEQUEL jugement fu excecuté ledit XXVIIJe jour, quatrevins  et dix.
Et n'avoit aucuns biens.
AL.
CACHEMARéE.
PERRIN MAROSIER.
L'AN DE GRACE mil trois cens quatrevins et dix, le  mardi VIJe jour de fevrier, par devant honorable  homme et saige maistre Jehan Truquan, lieutenant de  mons.
le prevost, presens maistres Beraut Brisson, esleu  à Paris sur le fait des aydes; Andrieu le Preux, procureur  du roy; Nicolas Bertin, Gieffroi Le Goibe, examinateurs;  Gobin de Pons, huissier du parlement, et Colin  Brun, bourgois de Paris; fu fait venir et attaint en jugement  sur les quarreaux du Chastellet Perrin Marosier,  prisonnier detenu oudit Chastellet, à la requeste de Jehan  de Vilaines et Guilemete, sa femme, demourans à Paris,  oultre Petit-Pont, près de la place Maubert, en la rue  des Raz, pour leur donner garantie de certains pos, pintes,  plas et escueles d'estain, par lui et un autre homme en sa  compaignie vendue ausdiz mariez la somme de deux frans,  et laquele vaissele d'estain maistre Jean de Fontenoy, notaire  du Chastellet, poursuit comme siennes, et signées  et marchées à son nom et à celui de son closier, estant en  la ville de Fontenoy, près Baignolet; en l'ostel duquel,  et par nuit, icelle vaissele d'estain et autres biens  plusieurs furent mal prins et emblez samedi derrenierement  passé, ot huit jours ou environ; et aussy pour souspeçon  qu'il n'ait mal prins et emblé un lit, lequel il exposoit  aujourd'ui en vente ausdiz mariez, et duquel lit il  fu trouvé saisy.
Lequel prisonnier, sur ce interrogué, après ce qu'il ot  juré aus sains Euvangiles de Dieu qu'il diroit verité des  choses dessus dites, et autres, qui par ledit lieutenant lui  seroient demandées, congneut et par serement qu'il est  nez de la ville de Clisson, en Bretaigne, fils d'un homme  de labour, et la plus grant partie de son temps a usé de  labourer terres et vignes, jusques environ le derrenier  voyage que le roy fist en Flandres, qu'il servi comme  gros varlet un orfevre de Paris qui estoit serviteur de  mons.
de Coucy.
Depuis lequel temps il a gaigné sa  vie à labourer vignes et mener chevaux à Paris et ès villes  voisines, sans ce que oncques jour de sa vie il feust accusé  ou reprins de meffait quelconques.
Et quant à ladite vaissele  d'estain qui lui fu monstrée, dit et par serement que  oncques ne la vit, ne icelle n'a vendue, bailliée ou engaigée  en quelque maniere ausdiz mariez.
Et quant audit  lit par lui ce jour d'uy exposé en vente ausdiz mariez,  verité est que, deux ans a ou environ, après ce que une  sienne femme fu alée de vie à trespassement, et qu'il et  les heritiers d'elle orent parti leurs biens ensamble, il qui  parle ot à sa part iceli lit par lui exposé en vente ausdiz  mariez; lequel dès lors il mist en garde en l'ostel Perrin  Gaillart, voiturier par eaue, demourant en la Bucherie  de Petit-Pont; et pour ce qu'il avoit besoing d'argent,  avoit oudit jour d'ui prins iceli lit, et le voulu vendre  ausdiz mariez; et pour souspeçon qu'il ne l'eust mal prins,  fu emprisonné ou Chastellet, où il est encores de present.
Requis s'il coucha oncques en l'ostel d'iceulx mariez, ne  s'il les congnoist aucunement, dit que non, et de ce se  rapporte au serement d'icelle femme.
Laquele Guillemete, jurée sur ce de dire verité, dit et  afferme par serement que la plainte cy-dessus, par elle et  sondit mary faite, est vraye, et oultre que, environ deux  jours paravant ce que ledit prisonnier lui vendist icelle  vaissele d'estain, icelli prisonnier et un autre homme en sa  compaignie avoient couché par deux nuys en leur hostel.
APRèS lesqueles choses ainsy faites, demandé fu par  ledit lieutenant aus conseilliers dessus diz leurs advis et  oppinions qu'il estoit bon de faire dudit prisonnier.
Tous  lesquelx, veu l'estat dudit prisonnier, et qu'il est homme  vacabonde, les variacions et denegacions cy-dessus escriptes,  faites par ledit prisonnier, l'estat desdiz mariez, qui  sont gens de bonne vie et renommée, la poursuite par  eulx faite de la prinse d'iceli prisonnier, la cas et larrecin  advenu audit lieu de Fontenoy, par la depposicion dudit  maistre Jehan de Fontenay, la povreté d'iceli prisonnier,  et qu'il n'est pas vraysamblable, pour sa povreté, qu'il  eust tant gardé à vendre le lit dessus dit, ce aussy que  par Jehan Raimbaut et Jehan Gazeau, sergens à verge du  Chastellet de Paris, qui, du commandement dudit lieutenant,  ont esté en la Bucherie de Petit-Pont, pour savoir  se l'en pourroit trouver ou oyr nouvelles dudit voiturier  d'eau, a esté rapporté que de sa personne l'en n'a aucune  congnoissance en la rue de la Bucherie de Petit-Pont,  delibererent et furent d'oppinion que pour savoir par sa  bouche la verité des crimes et accusacions dessus dites,  ledit prisonnier feust mis à question.
Oyes lesqueles oppinions,  ledit lieutenant condempna ad ce ledit prisonnier.
EN enterinant lequel jugement, iceli prisonnier fu de  rechief fait venir en jugement sur lesdiz quarreaux, en  la presence dudit lieutenant et autres conseilliers, et par  icelli lieutenant li fu dit que desdites accusacions contre  lui proposées il deist verité, ou l'en lui feroit par sa bouche  et à force dire.
Et pour ce que autre chose que dit  est ne volt congnoistre qui lui portast prejudice, fu fait  despouillier tout nu, mis, lié et estendu à la question sur  le petit tresteau, et, assez tost après ce que l'en ot jetté  un petit d'eaue sur lui, requist instanment que l'en le  meist jus d'icelle question, et il diroit verité desdites  accusacions contre lui faites, qui sont vrayes, et d'autres  plusieurs crimes et larrecins par lui faiz, commis et perpetrez.
Si fu deslié et mis jus d'icelle question, et mené  chauffer en la cuisine en la maniere acoustumée.
HORS de laquele question et de toutes autres, et sans  force aucune, après ce que ledit prisonnier ot de rechief  juré aus sains Euvangiles de Dieu qu'il diroit verité des  choses dessus dites en ladite cuisine, et, en après, en  jugement sur lesdiz quarreaux en la presence desdiz conseilliers,  et en soy corrigant des denegacions et confessions  cy-dessus escriptes, par lui faites, congneut et confessa  que samedi derrenierement passé, ot huit jours, de  nuit, lui et un homme hault et camus, appellé Mathelart,  demourant en la ville d'Argentueil, eulx pour lors estans  en la ville de Fontenay lez Baigneux, fu requis par  iceli Mathelart d'aler avec lui en un hostel estant en  icelle ville de Fontenay, pour lui aidier à faire certaine  chose qu'il y avoit à faire, laquele iceli Mathelart ne lui  desclaira lors aucunement; et dit que paravant cedit jour  et heure, il n'avoit esté en ladite ville de Fontenay.
à la  requeste duquel Mathelart il ala auprès d'un hostel d'icelle  ville, et lors iceli Mathelart et lui qui parle rompirent  un huis dudit hostel, qui estoit de moilon et de terre,  par lequel huys ledit Mathelart entra oudit hostel, et lui  qui parle demoura au dehors dudit huys, et, assez tost  après ce, ledit Mathelart vint à lui qui parle, et apporta  avec soy certaine vaissele d'estain, comme pos, plas,  pintes et escueles d'estain, un mantel de drap de brunete,  une nappe et une touaille, avec plusieurs hoes et besches.
Tous lesquieulx biens ainsy mis au dehors d'icelli hostel,  lesdiz Mathelart et lui qui parle apporterent tout à Paris  et vendirent ce que dit est, c'est assavoir: le mantel à  un sergent du roy nommé Jaquemin Guedon, demourant  au coing de Beaubourc, en la rue Simon Le Franc, la  somme de XX s.; ladite vaissele d'estain à Jehan de Vilaines  et Guillemete, sa femme, avec ladite nappe et touaille, la  somme de XL s.
t., dont il ot la moitié, et le residu burent  et mengierent ensamble.
Congneut avec ce, que en la sepmaine derrenierement  passée, autrement du jour n'est record, lui et ledit Mathelart  estans en la ville de Villeneufve le Roy, et alans  de nuit par icelle ville, fu par ledit Mathelart veu et  advisé une fenestre d'un hostel d'icelle ville, de l'enseigne  duquel il n'est record, qui estoit ouverte.
Lequel Mathelart  dist lors à lui qui parle qu'il savoit bien les estres  dudit hostel, et qu'il y avoit moult de biens, et que,  comment qu'il feust, il y vouloit aler, et en icelli hostel  entrer par ladite fenestre.
Lesqueles parolles ainsy dites  par ledit Mathelart, ilz regarderent par où l'en porroit  monter oudit hostel, et adviserent auprès d'eulx que il y  avoit un long chevron de bois, par le moyen et aide  duquel chevron iceli Mathelart monta oudit hostel par  ladite fenestre, ouquel hostel icelli Mathelart print un  lit et trois couvertures, lesqueles il jetta enmy la rue par  ladite fenestre, et le recueilly il qui parle.
Et après ce  que ledit Mathelart fu descendu de ladite fenestre, il qui  parle, ensamble ledit Mathelart, prindrent et chargerent  sur eulx iceulx lit et couvertures, et les apporterent en  la ville de Paloisel pour les vendre; et en icelle ville  fu ledit lit vendu, par ledit Mathelart, la somme de deux  frans.
Et ainsy comme il vouloit vendre lesdites trois  couvertures, fu icelli Mathelart prins et emprisonné par  la justice du lieu de Paloisel, pour souspeçon qu'il n'eust  mal prins iceulx biens ainsy par eulx apportez.
Et lui qui  parle, veant la prinse dudit Mathelart, se absenta, pour  paour qu'il ot qu'il ne feust samblablement emprisonné.
Et dit que samblablement il monta en ladite chambre  par ledit chevron, et ayda à apporter iceulx couste et  IIJ couvertures.
Congneut aussy que, la nuit passée, il estant logiez en  l'ostel Guillot Fouquaut, son sire, demourant à Gentilly,  au partir qu'il a aujourd'uy matin fait dudit hostel, a prins  en icelli hostel le lit et traversain duquel il a esté trouvé  saisy oujourd'ui.
Congneut avec ce, il qui parle, que, un an a ou environ,  ainsy qu'il estoit varlet servant en la ville de Yenville  en Beausse, et menoit les chevaulx d'un homme  d'icelle ville duquel il ne scet le nom, tempté de l'ennemi,  print un des chevaulx dudit homme, qui povoit  valoir environ VIIJ frans, lequel il admena à Paris; et, lui  estant illec, fu icelli cheval, par aucuns des gens d'icelle  ville, recognu; et, pour doubte et paour qu'il qui  parle ot que l'en ne le feist pour ce emprisonner, rendi  icelli cheval, afin qu'il feust ramené en l'ostel de sondit  maistre.
Cogneut oultre, il qui parle, que lui estant ou voyage  de Flandres derrenierement fait par le roy nostre sire, en  la compaignie et service d'un orfevre qui est famillier  mons.
de Coucy, nommé Henriet, ayant vestu une  cote de fer à lui bailliée par ledit Henriet, se parti dudit  pays de Flandres sans le sceu ou congié dudit Henriet,  son maistre, et avec soy en admena un des chevaulx dudit  Henriet, qui estoit de poil gris, et en la valeur de  XX frans ou environ; lequel cheval il qui parle vendi,  en ville de Rouen, la somme de XV frans; et, icelle somme  par lui receue, il s'en ala en la ville de Gamaches en  Pontieu, là où il fu illec emprisonné, pour certaines  noise et debat qu'il ot à un compaignon d'icelle ville; et  lors perdi ladite cotte de fer.
Dit avec ce, que dix ans a ou environ, lui demourant  en la ville de la Rochele, en l'ostel Thomas Brouart, mal  print et embla à icelli Thomas, lequel il servoit comme  varlet, un cheval de poil bail, lequel il qui parle admena  en la ville de Chartres, et illec le vendi la somme de  XVJ frans.
Item, congneut que lui et un nommé Perrin Le Gendre,  varlet vigneron, né de la ville d'Orleans, eulx estans  en la ville de Louvres en Parisy, et alans de nuit par  icelle ville, entrerent en un hostel d'icelle ville par une  fenestre, laquele ledit Perrin rompy.
Les estres duquel  hostel icelli Gendre savoit bien, parce qu'il avoit esté  longtemps serviteur dudit hostel et mené les chevaulx  de leans.
Et eulx estans en icellui, rompirent une huche  qui estoit auprès de la chambre dudit hostel, et en icelle  huche prindrent la somme de cinq frans qui estoient en  icelle, et tout en menue monnoye; et dit qu'il n'en ot  oncques denier à son prouffit, mais il ayda à despendre  icelli argent.
Item, confessa que, deux ans a ou environ, lui, feu  Jehan Le Brun, excecuté pour ses demerites, et un  nommé Thierry, lequel est un fort larron, murdrier, ainsy  qu'ilz aloient à Senliz et ou pays d'environ, pour embler  ce qu'ilz eussent peu, trouverent, au-dessus de la ville  de Louvres, un homme qui menoit sel sur un cheval,  lequel homme ilz assaillirent, et à icellui donnerent, c'est  assavoir: il qui parle un coup de baston sur la teste, et  des autres il ne se recorde de quoy il fu feru, tant que  des coups qu'il receupt il chey à terre, et croit qu'il moru  en la place, mais de ce n'est pas acertené, pour ce que il  convint que hastivement ilz se partissent de la place où  ilz firent ce que dit est.
Et dist que sur ledit homme ilz  ne trouverent que trois ou quatre blans, que ilz prindrent,  et aussy le cheval d'icelli enmenerent de ladite  place en la ville de Mente, en laquelle ilz le vendirent  trois frans, qui illec furent despencez entre eulx.
Item, confessa que lui et les dessus nommez, en alant  audit temps en la ville de Rouen, encontrerent, entre  Mente et Meurlant, un homme sur un cheval, sur  lequel homme ilz trouverent onze frans, dont les sept  estoient en or, lesquieulx furent partiz entre eulx.
Et dist  que ledit cheval ilz ne emblerent point audit homme,  pour ce qu'il estoit de petit pris et ne se povoit aidier.
Item, confessa que, un an a ou environ, lui, lesdiz  Mathelart, Thierry, Perrin Le Gendre et un nommé  Yvonnet, qui est Bourguignon, grant et gros homme  vacabonde, court vestu de noir de mantel et houppelande,  repairant à Saint-Mor des Fossez et au pont de  Charenton, prindrent et emblerent de nuit, en la ville  de Baignolet, ne scet en quel hostel, une bouteille de  cuir et cinq escueles d'estain, qu'ilz vendirent, ne scet  combien, à Paris, à une femme de Lorraine, demourant  en rue Nuefve Saint-Merry.
Item, confessa que, en esté derrenierement passé, lui  qui parle, lesdiz Mathelart et Gendre, furent en la ville  d'Enthoigny, en laquelle ilz prindrent deux plas, IIJ  ou IIIJ escueles, qu'ilz vendirent depuis, à ladite femme,  XIJ s.
parisis.
Item, confessa que un nommé Berville, de Molignon,  homme marié, vigneron et boscheron, et Jehannin Millessant,  de Saint-Leu de Taverny, sont larrons, si comme  l'en dit, et que ledit Millessant a prins et emblé une jument  ès bois de Franconville.
Item, dist, il qui parle, que avecques ledit Jehan Le  Brun il se acompaigna deux ans ou environ par le moyen  du dessus nommé Thierry, qui ouvroit lors avecques lui  à servir les maçons à Saint-Martin des Champs, à Paris.
LE samedi, XJe jour dudit mois de fevrier, l'an dessus  dit, presens mons.
le prevost, messire Baudes de Vauvillier,  chevalier du guet; maistres Dreue d'Ars, lieutenant  dudit mons.
le prevost; Andrieu Le Preux, procureur  du roy; Miles de Rouvroy, Arnoul de Villiers, Nicolas  Bertin, Robert de Tuillieres, Hutin de Ruit et Gieffroy  Le Goibe, examinateurs ou Chastellet; fu attaint et fait  venir en jugement sur les quarreaux dudit Chastellet le  dessus dit prisonnier Perrin Marosier, lequel, après ce  qu'il ot juré aus sains Euvangiles de Dieu dire verité,  cognut et afferma par son serement que les confessions  cy-dessus escriptes, par lui autresfois faites, estoient vrayes  par la fourme et maniere que escriptes sont cy-dessus,  qui lui furent leues mot après autre, et en icelles, sans  aucune force ou contrainte, continua et persevera.
Et,  ce fait, demandé fu par ledit mons.
le prevost ausdiz  conseilliers leurs advis et oppinions qu'il estoit bon de  faire dudit prisonnier.
Tous lesquelx, veues lesdites confessions,  perseveracions et continuacions par lui faites,  la multiplicacion d'iceulx larrecins et aguez par lui faiz,  et l'estat d'icelli, furent d'oppinion que l'en ne le povoit  espargnier qu'il ne feust excecuté comme larron, et qu'il  estoit un très-fort larron.
Ouyes lesqueles oppinions et  veu ce present procès, ledit mons.
le prevost condempna  icelli Perrin Marrosier à estre pendu comme larron, et  icellui jugement prononça en la presence dudit prisonnier.
APRèS lequel jugement cy-dessus escript, fait et donné  contre ledit Perrin Marosier, veant qu'il estoit sur la fin  de ses jours, et pour le salut de l'arme de lui, et en soy  confessant des crimes par lui fais, et augmentant lesdites  confessions par lui faites, et sans aucune force et contrainte,  mais lui sur ce bien advisié, et que de rechief  il ot juré aus sains Euvangiles de Dieu dire verité, cogneut  et confessa que au temps qu'il estoit varlet et serviteur  dudit Thomas Brouart, et demourant avec lui  audit lieu de la Rochele, et que sondit maistre le menoit  par le pays et chevauchoit avec lui, il qui parle, oudit  temps, et tempté de l'anemi, mal print en la male d'icelui  son maistre deux tasses d'argent qui y estoient, lesqueles  il vendi en la ville de Marant, oudit pays de la Rochele,  la somme de quatre frans.
Item, cognut que, au temps que feu mons.
d'Anjou  estoit en la compaignie du roy en la ville de Compiengne,  et paravant ce qu'il alast ou voyage d'Ytalie, estant  ou service dudit Thomas Brouart en icelle ville, et logiez,  lui et un escuïer d'escuierie dudit seigneur, tout en une  hostelerie et une chambre, et que plusieurs fois il ot veu  que ledit escuïer portoit une sainture couvertes de pelles  semez, à boucle et mordant d'argent, et quant il ne la  portoit, il mettoit icelle en sa male, saichant ycelli escuïer  estre alez devers ledit mons.
d'Anjou, et regardant que  en icelle chambre n'avoit que lui seul, tempté de l'ennemi,  et veant que icelle male estoit ouverte, print en  icelle ladite sainture semée de pelles, à toute laquelle il  s'en ala d'icelle ville de Compiengne, et parti sans le sceu  et congié dudit Broart, son maistre; et icelle sainture  porta en la ville d'Angers, et illec la vendi la somme de  trois ou quatre frans, n'est record lequel.
Item, cogneut que au temps que le feu fu en l'abbaye  de Chaliz, près de la ville de Senliz, et que par l'abbé  dudit lieu, auquel pour lors il estoit varlet, lui fu commandé  qu'il alast en ladite ville de Senliz pour faire certaines  besoingnes qu'il lui avoit enchargées de faire, et  que, du commandement dudit abbé, il ot prins un petit  cheval de poil gris qui pour lors povoit valoir huit ou  nuef frans, il qui deppose, lui veant seul aus champs,  print son chemin en venant tout droit en la ville de  Chartres, et illec vendi ledit cheval en plain marchié,  n'est record à qui, ne combien, ou somme d'argent il en  receupt.
Item, cogneut que en s'en venant du pays de Flandres,  ou penultime voyage fait par le roy nostre sire oudit  pays, et comme il estoit environ la ville de Nogent  le Retrou ou Perche, mal print, ès prez d'icelle ville,  une jument qui paissoit herbe, laquelle il mena et vendi,  en la ville d'Angiers, environ la somme de XX s.
par.
.
Item, cogneut que en aoust derrenierement passé, lui,  lesdiz Mathelart et Thierry, qui est homme de petite  fourme, et né de la ville de Langres, si comme il lui a  oy confesser, en alant de Paris à Villeneufve Saint-George,  trouverent d'aventure et par jour, environ heure  de prime, un compaignon qui aloit son chemin, auquel  ilz distrent qu'il leur baillast de son argent, ou ilz le batroyent;  lequel compaignon, pour doubte et paour qu'il  ot d'iceulx, leur bailla et trait de sa bourse un franc en  or, et environ XV s.
en menue monnoye, qu'il avoit,  lequel argent ilz departirent entre eulx, et en ot chascun  sa part.
Item, cogneut que, lui et ledit Thierry, environ le  temps de vendenges derrenierement passées, et à un  point du jour, alerent au pont d'Enthoigny, en entencion  et voulenté que se aucun homme passoit par illec, qu'ilz  eussent de son argent, et pour le desrober; et eulx estans  illec, passa par devant un marchant qui menoit sur un  cheval fruit pour vendre à Paris, auquel homme de sa  tasse ilz osterent XIJ s.
paris.
.
Et en ce temps, ledit Mathelart,  et aussy Le Gendre dessus nommé, estoient alez  vers Clissy la Garenne, pour samblablement desrober  ceulx qui passeroient par illec, afin d'avoir et recouvrer  argent, si comme eulx quatre avoient, la nuit precedente,  dit li uns à l'autre au soupper que fait avoient à Saint-Marcel,  près Paris.
Item, cogneut que, cinq ans a ou environ, lui qui  parle et ledit Mathelart estans logiez ensamble en la ville  de Vernon, en l'ostel où pend l'enseigne de la Fleur de  Lis, au partir un bien matin qu'ilz firent dudit hostel, et  d'un commun assentement, il qui parle print oudit hostel  deux houppelandes sengles et courtes, l'une de drap gris,  et l'autre n'est record de la couleur, tout à usaige d'omme;  toutes lesqueles deux houppelandes il qui parle vesti  soubz une de ses houpelandes; et eulx estans hors d'icelle  ville de Vernon, un chascun d'eulx ot une desdites houppelandes,  lesqueles ilz ont usées à vestir.
Item, cogneut que, un pou paravant ce que ledit Mathelart  fu emprisonné la derreniere fois ou Chastellet, et  avant ceste presente prinse, il qui parle et ledit Mathelart  estans en la ville d'Enthoigny, fu par icelli Mathelart  veu et advisé une fenestre qui estoit ouverte en une maison  d'icelle ville, par laquelle fenestre, à l'ayde de lui  qui parle, icelli Mathelart entra dedens ledit hostel, et,  lui estant dedens icellui, ouvry à lui qui parle l'uys dudit  hostel, et eulx estans en ycellui, prindrent illec plusieurs  pos, plas, pintes et escueles d'estain, avec une ou  deux pailes d'arain, chauderon et pot de cuivre.
Tous  lesquelx biens ilz apporterent au dehors dudit hostel, et  ladite vaissele de cuivre musserent en un buisson assez  près de l'ostel ainsy par eulx desrobé; ne oncques puis  il qui parle n'en ot prouffit aucun, et ne scet s'ilz furent  perduz ou non; et ladite vaissele d'estain ilz apporterent  et vendirent à Paris, à une femme nommée Phelipote,  devant l'ostel de ladite Lorraine, en la rue Saint-Martin,  n'est record quele somme d'argent, mais tout ce qu'ilz  en orent d'argent ilz burent et mengierent ensamble.
Item, cogneut que, trois ou quatre ans a ou environ,  pour ce qu'il et Pasquier Corpin, vigneron, demourant  à Olivet, près de la ville d'Orliens, furent souspeçonnez  d'avoir prins à force une fillete pour lors demourant en  la ville de Saint-Marcel lez Paris, et par maistre Jehan  Truquan poursuys pour les vouloir emprisonner, et que  contre ledit maistre Jehan et ses aydes ilz se mistrent à  defense, furent appellez à trois briefs jours, et, par leurs  contumaces et deffaux, bany du royaume, toutesvoyes il  prent sur Dieu et sur l'arme de lui que à la prinse ou  efforcement d'icelle femme il ne fu saichant, faisant ou  consentant aucunement.
Et, ce fait, fu mené à son derrenier  tourment, et illec fini ses jours.
LEQUEL jugement fu excecuté le samedi XJe jour de  fevrier mil trois cens quatrevins et dix.
Et n'avoit aucuns biens.
AL.
CACHEMARéE.
SALMON DE BARSELONNE,  JUIF, ET EN APRèS CONVERS.
L'AN DE GRACE mil CCCIIIJxx et dix, le samedi XXVe jour  de fevrier, par devant mons.
le prevost, lui estant en  jugement sur les quarreaux, presens honnorables hommes  et saiges maistres Jehan Truquam, lieutenant dudit mons.
le prevost; Dreux d'Ars, auditeur; Martin Double, advocat  du roy; Oudart de Monchauvet, advocat ou Chastellet;  Arnoul de Villiers, Nicolas Bertin et Gieffroy Le  Goibe, examinateurs de par le roy nostre sire en son  Chastellet de Paris, furent attains et fait venir chascun separéement  Joesne d'Espaigne et Salmon de Barselonne,  juifs, prisonniers detenus oudit Chastellet, accusez et  souspeçonnez d'avoir mal prins et emblé une bourse de  cuir nuefve, du pris de XVJ s., à l'estal de Jehan Le Fevre,  boursier, demourant devant le Palais, et aussy pour ce  qu'ilz se sont efforciez de prendre plusieurs anneaulx  d'argent dorez à l'estal Perrin Mahiet, et une sainture  d'argent à l'estal Jehan Boucher.
Lesquieulx, après ce  qu'ilz orent esté fait jurer en leur loy, en mettant la main  sur la teste, qu'ilz diroient verité des choses qui leur  seroient demandées, cogneurent et confesserent, c'est  assavoir ledit Joesne, qu'il est nez du païs d'Espaigne,  duquel il s'est partiz par povreté, et est venuz demourer  ou royaume de France puis un an a, pour avoir sa vie à  servir les juifs au mieulx qu'il eust peu et sceu.
Et dit,  sur ce requis, que les deux anneaulx d'argent dorez dont  il fu trouvé saisy, il a achetez, puis huit jours ençà, en  la mercerie du Palais, la somme de IIJ s.
par.; et quant  aus autres accusacions contre lui faites, cy-dessus escriptes,  verité est qu'il a esté, puis ledit temps, ès halles et  en la mercerie du Palais, barguigner des bourses et  anneaulx, mais qu'il ait icelles prinses ou emblées, il n'en  est riens.
Et pour ce que autre chose ne volt congnoistre,  fu fait mettre et traire à part sur lesdiz quarreaulx.
Et  ledit Salemon dit qu'il est nez du pays de Arragon, cousturier,  qui a gaignié sa vie audit mestier le plus qu'il a  peu et sceu.
Et dit que, puis un mois ençà, il s'est accompaigniez  dudit Joesne en la ville de Chartres, et d'illec  sont venus ensamble à Paris veoir les autres juifs, afin  d'avoir leur vivre le mieulx qu'ilz pourroyent.
Dit aussy que durant le temps qu'ilz ont esté ensamble  pour leur vivre, ilz ont eu par plusieurs et diverses fois,  des juifs de Paris et de Chartres, une fois IIIJ s., et l'autre  VJ.; et que dudit argent, eulx cuidans leur en retourner  en leurs pays, alerent ès Champeaux de Paris, et aussy  ou Palais à Paris, pour vouloir acheter des bourses, saintures  et anneaux, pour porter en leur pays, et donner à  aucuns de leurs amis ou pays; et vit, lui qui parle, que  ledit Joesne acheta en la mercerie du Palais deux anneaux  d'argent dorez; mais il ne sera jà sceu ne trouvé qu'il  qui parle prenist d'iceulx anneaux, bourses ou saintures  aucunes, et nye les accusacions cy-dessus contre lui proposées.
Et, pour ce, fu fait mettre à part sur lesdiz  quarreaux.
APRèS lesqueles choses ainsy faites, demandé fu par  ledit mons.
le prevost ausdiz presens conseilliers leurs  advis et oppinions comment il estoit bon de proceder  contre lesdiz juifs.
Tous lesquieulx, veu l'estat d'iceulx,  qui sont vacabons, les denegacions et confessions par eulx  faites, et les accusacions dont ilz sont trouvez coulpables,  par l'informacion faite sur lesdites accusacions par  maistre Gieffroy Le Goibe, examinateur oudit Chastellet;  attendu la quantité des larrecins et qualité dont ilz sont  souspeçonnez; delibererent et furent d'oppinion que,  pour savoir par leurs bouches la verité desdites accusacions,  ilz feussent mis à question.
Oyes lesqueles oppinions,  et veu l'informacion dessus dite, ledit mons.
le  prevost condempna ad ce lesdiz juifs.
EN enterinant et acomplissant lequel jugement, et en  la presence des dessus diz, ledit Salemon de Barselonne,  juif, fu de rechief fait venir en jugement sur les quarreaux,  et par ledit mons.
le prevost lui fu dit que desdites  accusacions contre lui imposées il deist verité, ou  l'en lui feroit dire par sa bouche et à force.
Et pour ce  que autre chose ne volt congnoistre que dit est, fu mis  à question sur le petit tresteau, et incontinent requist que  hors d'icelle question l'en le meist, et il diroit verité.
Si  fu mis hors d'icelle question, mené choffer en la cuisine  en la maniere acoustumée, et illec, sans aucune force,  cogneut et confessa qu'il estoit et est verité que, lui  present, Joesne d'Espaigne, juif, print et embla en la  mercerie du Palais, puis huit jours ençà ou environ, une  bourse de soye et deux anneaux d'argent dorez, qu'il qui  parle a cy-dessus tesmoignié et affermé avoir esté present  quant il acheta icelles.
Cogneut aussy que, puis huit jours ençà, il estant à  Paris, en l'ostel d'un juif du nom duquel il n'est de present  record, mal print oudit hostel une houpelande courte et  sengle, à usaige d'omme, de drap de muscle, laquele houppelande  il vendi, ce jour mesmes, à un homme chrestien  du nom duquel il n'est record, la somme de XIJ s.
par.
.
LE lundi XXVIJe jour dudit mois de fevrier, par devant  maistre Jehan Truquan, lieutenant, en la presence de  maistre Dreue d'Ars, auditeur; maistres Nicolas Bertin,  Gieffroy Le Goibe et Hutin de Ruit, examinateurs; fu  attaint et admené en jugement sur les carreaux oudit  Chastellet le dessus nommé Salmon de Barselonne, juif,  et par serement fait en sa loy fu de rechief examiné, en  lui disant que plainement il deist la verité, ou autrement  l'en lui feroit dire par sa bouche, comme autrefois lui  avoit esté dit.
Lequel Salmon, juif, cognut et confessa,  oultre ce que dessus avoit dit et confessé, que IIJ mois  avoit ou environ, ou content de ce que un juif du nom  duquel il ne se recorde, demourant à Trevou, ne lui vouloit  païer XIJ d.
qu'il lui devoit, il print et embla à icellui  juif un mantel, par lui vendu XIJ s.
par.
en laditte ville.
Item, confessa que, deux mois a ou environ, il print  et embla chez un autre juif demourant à Dijon unes  chausses de camelin, qu'il a depuis usées.
Item, confessa que, six sepmaines a, en la ville de Prouvins,  il print et embla, chez un chrestien qu'il ne congnoissoit  ne ne congnoist une courte houppelande de  drap gris, fourrée ne scet de quele penne, laquele il  vendi en ladite ville IIIJ s.
par.
.
Item, confessa que, puis six jours a, il print et embla,  en l'ostel d'un juif demourant à Paris, unes chausses  bleues, lesqueles il vendi XIJ d., ne scet à qui.
Et plus  ne autre chose ne voult confesser.
POURQUOY icelli Salmon fu despoillié, lié et estandu à  la question; et sitost qu'il ot un pou d'eaue sur le visaige,  requist à grant instance qu'il feust mis hors d'icelle question,  et il diroit et confesseroit la verité de tous les larrecins  par lui faiz et commis.
Laquelle requeste oye, ledit  juif fu mis hors de ladite question, mené chauffer en la  cuisine, en laquelle, après ce qu'il ot un pou varié, il dist  et confessa ce qui s'ensuit, c'est assavoir: que, jeudi  derrenierement passé, lui estant en la mercerie du Palais,  en barguignant des denrrées, print et embla une bourse  de cuir estoffée de soye à un marchant qu'il ne cognoissoit  et ne congnoist, laquelle bourse, qui bien valoit  XIJ ou XVJ s., il porta et bailla à un juif demourant ou  repairant à Paris, nommé Jouen Dany, lequel lui presta  sur icelle bourse VJ s.
.
Item, confessa que, trois mois et demi a ou environ,  il print et embla à Jacob le juif, demourant à  Chambly en Savoye, une houppelande de marbré,  laquele il vendi XIJ s.
par.
à un chrestien demourant en  ladite ville.
Item, confessa que, oudit temps, il print et embla à  une juifve de ladite ville unes chausses de blanchet, lesquelles  il usa.
Item, confessa que, oudit temps, il print et embla à  maistre Thoros, maistre de la loy des juifs, demourant  en ladite ville de Chambly, une çainture d'argent, qui  bien valoit XL s.
par., laquelle sainture il trouva sur la  table dudit juif, et icelle lui rendi et restitua depuis,  parmi un franc qu'il en ot et receupt lors dudit juif.
Item, confessa que, six sepmaines a, lui estant en la  ville de Dijon, il print et embla à Salmon de Bausmes,  juif, demourant en ladite ville, une tasse d'argent du  pris de IIJ frans, laquelle il vendi ledit pris à un orfevre  de ladite ville.
Item, dit que ladite sainture d'argent dudit maistre  Thoros il vendi IJ frans ne scet à qui.
Item, confessa que, V sepmaines a ou environ, en l'ostel  d'un juif demourant à Troyes, lequel il ne congnoissoit  ne ne congnoist, il print et embla unes chausses de brunette,  qu'il vendi en ladite ville IIJ s.
par.
.
Item, confessa que, IIJ sepmaines ou J mois a, lui estant  en la ville de Chartres, il print et embla à maistre Abraham,  juif, une verge d'or qu'il trouva sur une table, laquelle  il vendi XIJ s.
par., à un chrestien de laditte ville.
Item, confessa que, IIJ sepmaines a, il print et embla,  à un juif demourant à Senliz, un mantel sengle de morée,  lequel il vendi XIJ s.
à un autre juif vacabonde que il ne  congnoist.
Item, confessa que, XV jours a, en la ville de Laon, il  print et embla à Moreau du Port, juif, unes chausses de  blanchet, lesqueles il vendi XVIIJ d.
.
Item, confessa que le dessus nommé Joesne d'Aspaigne,  juif, il congnoist puis...
jours ençà, ne oncques paravant  ne le cognut; et s'acompaignerent ensamble en la  Juifrie de Paris, et lui dist ledit Joesne que ilz alassent  ensamble pour embler ce qu'ilz pourroient.
Item, confessa que, IIJ sepmaines a, en la ville de Senliz,  il print et embla à un juif nommé Cahen, de ladite ville,  un hanap d'argent, lequel il vendi à Compiegne, à un  autre juif, deux frans d'or.
Item, confessa que, XV jours a, en la ville de Noyon,  il print et embla, à maistre Jacob le juif, un mantel, lequel  il vendi XIIJ s.
à un autre juif de ladite ville.
Item, confessa que, oudit temps, en la ville de Compiegne,  il print et embla, à un juif, un hanap de madre,  lequel il vendi, à une chrestienne de ladite ville, IIIJ s.
par.
.
En disant que plus ne autre chose il n'avoit meffait,  et, pour ce, fu renvoyé en sa prison.
CE JOUR de lundi, par devant ledit lieutenant, en la  presence de maistre Guillaume Porel, conseillier du roy  nostre sire en son parlement; maistre Martin Double,  advocat du roy nostre sire, et aussy en la presence des  dessus nommez, furent apportées sur les quarreaux dudit  Chastellet, par Jehan de Vaucoulour, sergent de la XIJe,  XXIJ bourses de soye et de veluyau, que grans que petites,  lesquelles il disoit lui avoir esté baillées par maistre  David, autrement dit Avinay David, juif, demourant à  Paris, à qui elles avoient esté baillées par l'un des deux  juifs qui estoient prisonniers oudit Chastellet, c'est assavoir  par le plus petit et jenne d'yceulx; lesqueles bourses  veues, le dessus nommé Salmon, juif, qui estoit le plus  jeune et le plus petit des deux juifs, fu mandé en jugement  sur les quarreaulx, auquel fu, par ledit lieutenant,  demandé se il congnoissoit ledit maistre David, lequel  dit et respondi que ouyl.
Item, lui fu requis et demandé se ledit juif lui devoit  aucune chose, et se il lui avoit riens baillié, lequel dist  et respondi que non.
Et, ce fait, furent monstrées audit  Salmon lesdites bourses, et, par serement fait en sa loy,  fu interrogué et examiné où il avoit icelles prinses.
Lequel  Salmon, après plusieurs variacions, dist que, six  sepmaines avoit ou environ, lui et un autre juif nommé  Salmon, vacabonde, s'acompaignerent ensamble à Paris,  en entencion d'embler, et que, pour ce faire, s'en alerent  en une rue aboutissant à la rue Saint-Denis, près de la  rue aus Lombars, en l'ostel d'une boursiere, ouquel hostel  ilz marchanderent et barguignerent des bourses sanz riens  achater, et que, en ce faisant, lui qui parle print et embla  lesdites bourses, et, ce fait, se partirent ensamble  dudit hostel, et ne scet, il qui parle, où ledit Salmon  s'en ala, et, pour ce, porta lesdites bourses en la rue aus  Juifs, à Paris, et icelles bailla audit maistre David, qui  se nomme Avinay David, sur lesqueles, et aussy sur unes  chausses et une paire de robelinges, il lui presta XL s.
par.
.
L'AN mil CCCIIIJxx et dix, le mercredi premier jour de  mars, par devant mons.
le prevost, lui estant en jugement  sur les quarreaux, presens maistres Jehan Truquan, lieutenant  dudit mons.
le prevost; Dreux d'Ars, auditeur;  Andrieu Le Preux, procureur du roy; Martin Double,  advocat du roy, et Hutin de Ruit, examinateur; fu attaint  et fait venir des prisons du Chastellet, Salmon de  Barseloigne, juif, dessus nommé, prisonnier illec, pour les  causes cy-dessus escriptes, lequel prisonnier, après ce que  il ot juré en sa loy, en mettant sa main sur sa teste, qu'il  diroit verité des accusacions et confessions par lui cy-dessus  faites, congnut les confessions par lui cy-dessus  faittes estre vrayes, et en icelle continua et persevera sanz  aucune force ou contrainte, et afferma par sa loy lesdites  confessions estre vrayes, et par li avoir esté faittes et cogneues  par la fourme et maniere que escriptes sont cy-dessus,  qui lui furent leues mot après autre.
Et, ce fait,  fu fait traire à part sur lesdiz carreaux, et par ledit mons.
le prevost demandé ausdiz conseilliers presens leurs advis  et oppinions qu'il estoit bon de faire dudit prisonnier  juif.
Tous lesquieulx, veu l'estat d'icelli Salmon, juif,  les confessions cy-dessus escriptes, par lui faites, les multiplicacions  et reiteracions d'iceulx larrecins, et la valeur  d'iceulx, delibererent et furent d'oppinion que ledit Salmon  estoit un très-fort larron, et que l'en ne le povoit  espargnier qu'il ne feust excecuté comme larron, et en  la maniere qu'il est acoustumé à justicier juifs.
Ouyes  lesqueles oppinions et veu ce present procès, ledit mons.
le prevost condempna icelli Salmon, juif, à estre excecuté  comme larron, et ainsi qu'il est acoustumé de faire  en tel cas, et en la presence dudit juif.
APRèS lequel jugement ainsi fait, donné et prononcé  contre ledit juif, prisonnier, et que l'en le volt mener à  son derrenier tourment, pour acomplir et enteriner ledit  jugement, et que par ledit maistre Jehan Truquan lui fu  admonesté et ennorté qu'il se feist baptisier et chrestienner,  ou l'en le feroit excecuter comme juif, c'est assavoir  qu'il seroit dempné perpetuelment, pour la mauvaise foy  et creance qu'il avoit, et aussy qu'il seroit penduz par les  piez, et à ses deux costez à chascun un grant chien pendu  par les piez samblablement comme lui.
Et après plusieurs  altercacions eues et dittes entre ledit maistre Jehan Truquan  et icelli juif, ledit Salmon, juif, requist instanment  et humblement que l'en le volsist recevoir à soy chrestienner  et baptisier, à laquelle requeste et peticion dudit  Salmon fu obey par ledit lieutenant; et, pour ce, furent  mandez et faiz venir aucuns prestres et chappelains de  l'eglise et monstier Saint-Jaques de la Boucherie; et eulx  estans ou petit parc sur les quarreaux, et que humblement  et piteusement, par ledit Salmon, fu requis ausdiz  prestres et chappellains le saint baptesme ordonné par  Nostre Seigneur Jhesu-Crixst estre fait, prins et donné à  sainte eglise à toutes personnes et creatures qui le requierent,  fu illec baptisié et chrestienné, et tenu sur fons par  maistre Nicolas Bertin, examinateur de par le roy nostre  sire en son Chastellet de Paris; François Dargies, sergent  à cheval du roy nostre sire oudit Chastellet, et Agnesot,  femme de Loys Josson, geolier du Chastellet; et en son  baptesme ot nom Nicolas.
Et, ce fait, fu fait mener à son  derrenier tourment, et illec fu le jugement dessus dit  prononcé et jugé contre ledit Nicolas de Barseloigne,  ainsi converti chrestien, comme dit est, excecuté comme  chrestien, et illec fina ses jours en l'an et premier jour  de mars dessus dit.
Et n'avoit aucuns biens.
AL.
CACHEMARéE.
JOSNE D'ESPAIGNE, JUIF.
LE lundi XXVIJe jour de fevrier, l'an dessus dit, par  devant maistre Jehan Truquan, lieutenant, en la presence  de maistre Dreue d'Ars, auditeur; maistre Guillaume  Porel, conseillier du roy en parlement; maistre  Martin Double, advocat du roy nostredit seigneur ou  Chastellet de Paris; maistres Nicolas Bertin, Gieffroy Le  Goibe et Hutin de Ruit, examinateurs oudit Chastellet;  fu attaint et admené en jugement sur les carreaulx oudit  Chastellet le dessus nommé Josne d'Espaigne, juif, auquel  fu dit qu'il deist plainement la verité des larrecins dessus  diz, ou autrement l'en lui feroit dire par sa bouche.
Lequel dist et respondi que aucune chose il n'avoit mesfait;  et pour ce, en enterinant le jugement interlocutoire  cy-dessus contre lui donné, fu questionné sur le petit  tresteau, en requerant estre hors de laquelle question, et  il diroit plainement la verité de ce que dit est.
Pourquoy  fu mis hors, mené chauffer au feu en la maniere acoustumée,  où il dist qu'il estoit preudoms et loyaulx, et n'avoit  riens mesfait de ce dont on l'accusoit.
Si fu de rechief  admené et questionné sur le petit et le grant tresteau, et  dist et confessa qu'il avoit emblez les anneaux d'argent  dont cy-dessus est faitte mencion, en requerant estre hors  de ladite question.
Lui estant hors d'icelle, et mené  chauffer au feu, ne volt aucune chose confesser, excepté  tant qu'il dist qu'il fu present avec ledit Salmon quant  la bourse de cuir et les deux anneaulx d'argent, dont cy-dessus  est faite mencion, furent emblez.
Et dist que plus  ne autre chose il n'avoit meffait.
LE mardi ensuïant, derrenier jour dudit mois, par devant  ledit lieutenant, en la presence des dessus nommez,  sauf ledit Porel, et de maistre Robert de Pacy, examinateur,  ledit Josne fu de rechief mandé en jugement sur  les carreaulx, lequel, pour ce que aucune chose ne voult  confesser, fu mis à la question de la pelote, en laquelle  il ne confessa aucune chose en son prejudice.
Si fu mis  hors, et mené chauffer au feu en la cuisine, et depuis  renvoyé en sa prison.
LE jeudi XVJe jour de mars IIIJxx et dix, par devant  mons.
le prevost, en la presence de maistre Jehan Truquan  et maistre Dreue d'Ars, ses lieuxtenans; maistre  Andry Le Preux, procureur du roy nostre sire; maistres  Jehan de Tuillieres, Jehan de Bar, Ernoul de Villiers,  Nicolas Bertin, Robert de Pacy, Nicolas Chaon, Hutin  de Ruit, examinateurs, et Guillaume Le Madre, clerc  des offices de la royne; fu recité ce present procès.
Et,  ce fait, en tant que touche Josne d'Espaigne, nommé en  icelli, leur fu par ledit mons.
le prevost demandé leurs  oppinions.
Lesquieulx dirent et furent d'oppinion que,  veu l'estat dudit Josne, qui estoit juif et homme vacabonde,  la confession par lui faite, les societez et compaignies  faites par lui avec Salmon de Barselonne, juif,  qui estoit un fort larron, et pour ce excecuté, les accusacions  contre lui faites, et les responces, variacions et  denegacions par lui sur ce faites, que ledit Josne d'Espaigne  feust bany du royaume à tousjours, sur peine de  la hart.
Lesquieulx oppinions oyz, et veu ce que dit est,  icelli Josne fu ad ce condempné par ledit mons.
le prevost,  l'an et le jour dessus diz, et lui fu donné temps et terme  de widier et soy partir hors dudit royaume dedens Quasimodo  prouchainement venant.
AL.
CACHEMARéE.
BELON, FEMME DRION ANCEAU.
L'AN DE GRACE mil trois cens quatrevins et dix, le  samedi IIIJe jour de mars, de relevée, par devant  honorable homme et saige maistre Jehan Truquan, lieutenant  de mons.
le prevost, presens noble homme messire  Ymbert de Boisy, chevalier, conseillier du roy nostre  sire en parlement; Andri Le Preux, procureur du roy;  Martin Double, advocat dudit seigneur en Chastellet; Nicolas  Bertin et Hutin de Ruit, examinateurs de par le roy  nostre sire oudit Chastellet; fu attainte et fait venir en jugement,  sur les quarreaulx dudit Chastellet, Belon, femme  Drion Anceau, prisonniere detenue oudit Chastellet, pour  ce que, par l'accusacion de feu Thevenin Tout Seul, nagueires  excecuté à la justice d'Essonne, elle est trouvée  coulpable du murdre fait par ledit Thevenin en la personne  dudit Drion, son mary, si comme il appert par  lettres closes de maistre Jehan Marcel, juge de la justice  dudit lieu d'Essonne, contenant ceste fourme:  «à honnorables et discretes personnes maistres Jehan Truquan  et Andry Le Preux, procureur du roy nostre sire, et à  chascun d'eulx.
Chiers sires et amis, toute recommandacion devant mise,  plaise vous savoir que mardi derrenierement passé, je feys excecuter  un malfaitteur nommé Thevenin Tout Seul, pour ses demerites,  en la juridicion d'Essonne, lequel, entre les autres cas  par lui confessez, cognut que, environ la Toussains derrenierement  passée, il tua et occist Drion Anceau, demourant en une  ville nommée le Bois Mallesherbes, et l'occist environ trois heures  de nuit, du consentement de Belon, femme dudit Anceau; et  après laditte occision et murdre, le porta et jetta en la riviere   d'Essonne, qui est près d'illec; et, ce fait, se partirent lesdiz  Thevenin et Belon, et s'en alerent à Francouville, et demourerent  en l'ostel de certains religieux; et, jeudi derrenierement  passé, se parti ledit Thevenin de ladite ville de Francouville,  et lessa ladite Belon en l'ostel d'un menestrel ou joueux de guiterne,  et là servoit la femme dudit menestrel, qui gisoit d'enffant.
Si vous plaise à faire diligence de la trouver et de en  faire raison et justice.
Nostre Seigneur soit garde de vous.
Escript à Corbeil, le mercredi premier jour de mars.
Le tout  vostre.» JEHAN MARCEL, licencié en lois.
Laquelle prisonniere, après ce qu'elle ot juré aus sains  Euvangiles de Dieu dire verité sur ce que dit est, et des  autres choses qui lui seroient demandées, dit et afferma  par serement que elle est née de la ville ou parroisse du  Bois Malherbes, près de la ville de Milly en Gastinoiz,  auquel lieu elle, puis six ans ençà, a continuelment demouré  en la compaignie dudit feu Drion Anceau, son  mary, et servy Jehan Ferry, laboureur de vignes et  hostellier, demourant en icelle ville de Bois Malherbes, et  aussy demouré continuelment, puis la Saint-Jehan derrenierement  passée jusques environ XVjours avant la Toussains  ensuïant, en l'hostel dudit Ferry, beu, mengié et  couché chascune nuit en icellui hostel; durant lequel  temps, elle qui parle a plusieurs fois esté requise par ledit  Ferry de faire et acomplir sa voulenté et plaisir, et  qu'il eust compaignie charnele à elle; et samblablement  l'en a requis feu Thevenin Tout Seul, nagueires excecuté  pour ses demerites, si comme elle a oy dire nagueires,  lequel feu Thevenin estoit pour lors demourant en l'ostel  dudit Ferry; mais oncques ne voult acomplir leurs  requestes.
Et dit que elle est recorde que à un certain jour paravant  ladite feste de Toussains, environ XV jours, sur heure  de soleil couchant, ledit feu Thevenin dist à elle qui  parle, et pria et requist qu'il feust son ami, et que sondit  mary ne lui faisoit aucun bien; et que, comment qu'il  feust ne qu'il deust aler, sondit mary ne vivroit pas jusques  à ladite feste de Toussains; et comment qu'il feust,  que elle lui laissast son huys ouvert celle ditte nuit, et  elle verroit qu'il feroit; et que, sondit mari mort, il  espouseroit icelle; car tant qu'il seroit vif, ilz ne pourroient  faire leurs voulentez ensamble; et que se elle vouloit  lui laissier l'uys de sa chambre ouvert, qu'il ordonneroit  de son mary à sa voulenté.
à la priere et requeste  duquel Thevenin, elle qui parle lui accorda laissier l'uys  de sadite chambre ouvert.
En laquele nuit, ainsi comme  elle qui parle estoit couchée en la compaignie de sondit  feu mari Drion, et que elle ot laissié l'huys de sadite  chambre ouvert, ainsi comme elle ot dormi son premier  somme, senti que l'en la bouta du genouil, et, en soy  esveillant, oy et entendi que c'estoit ledit Thevenin Tout  Seul, qui dist à elle qui parle ces moz: «Tay-toy; ce suis-je.
J'ay fait.» Et lorsque elle qui parle se retourna vers sondit  mary, auquel elle avoit tourné le doz, trouva que  icelli son mary estoit mort, et que ledit Thevenin l'avoit  estranglé à ses mains, si comme il lui dist et congneut.
Ce fait, par l'ennortacion dudit Thevenin, et temptée  de l'ennemi, aida audit Thevenin à porter sondit mary  en la riviere d'Essonne, qui est assez près de leurdite  maison et demeure, après ce que ilz orent vestu et chaucié  sondit mary.
Et eulx retournez, se revindrent couchier  en leurdite maison, c'est assavoir: elle qui parle toute  nue, et ledit feu Thevenin tout vestu, sur le lit d'elle  qui parle, et ouquel sondit mary avoit esté tuez, sanz ce  que lors ne paravant icellui feu Thevenin eust eu aucunement  compaignie charnele à elle qui parle.
De la compaignie  et chambre de laquele depposant ledit feu Thevenin  se parti assez tost après ce que dit est, ala là où  bon lui sembla, et demoura elle qui parle en icelle ville  par l'espace de VIIJ jours ou environ depuis ledit temps,  sans ce que aucunement elle feust pour ce accusée ou  poursuie par la justice dudit lieu, jà soit ce que ledit feu  Thevenin, qui pour ce que dit est s'estoit absentez, en  feust souspeçonné.
Pendant lesquelx VIIJ jours, ledit feu  Thevenin ala et vint vers elle; et iceulx VIIJ jours passez,  print elle qui parle, et l'en admena demourer ou pays de  Chartres, et illec environ jusques au temps de la Chandeleur  derrenierement passée, que ledit feu Thevenin  admena elle qui parle demourer en la ville de Francouville,  près de Saint-Denis en France, en laquele ville ilz  ont continuelmeut demouré jusques ad present.
Et dit que oncques, paravant la mort de sondit mary,  icelli feu Thevenin n'avoit eu compaignie charnele à elle,  ne aussi n'avoit eu ledit Jehan Ferry, son hoste, jà soit  ce que plusieurs fois l'en eust requis, en disant qu'il  vouldroit que sondit mary, qui estoit uns povres homs  et ne lui faisoit aucuns biens, feust mort, et que il donrroit  et feroit espouser à elle qui parle un de ses filz, qui  est aagié de XX ans ou environ.
Par l'ennortement duquel  Ferry, icellui feu Thevenin, depuis le temps dessus dit,  et qu'ilz ont esté ensamble, a plusieurs fois dit à elle qui  parle que sondit mary il avoit estranglé.
Et dit aussy que, par le conseil d'icellui Ferry, elle qui  parle et ledit Thevenin se partirent de leur demeure  et service d'icellui, et de ladite ville de Bois Malherbes, et  s'en vindrent demourer oudit pays de Chartres et à Francouville,  et, pendant icellui temps, ont eu compaignie  charnele ensamble par plusieurs et diverses fois, et jusques  environ jeudi derrenierement passé, ot VIIJ jours, que  icelli feu Thevenin li dist que il venoit à Paris, pour savoir  s'il pourroit plus et mieulx gaignier à labourer vignes  environ Paris qu'il ne faisoit audit lieu de Francouville,  en laquelle ville elle a continuelment demouré puis lors  jusques aujourd'ui, que elle a esté prinse audit lieu de  Francouville, et admenée prisonniere oudit Chastellet,  ouquel elle est de present detenue.
Ne scet autre cause  que dit est dessus, et, pour ce, fu fait remettre en la prison  de laquelle elle avoit esté attainte.
LE lundi ensuïant, VJe jour de mars, par devant mons.
le prevost, lui estant en jugement sur les carreaux, presens  nobles hommes mess.
Jehan de Gournay et mess.
Guillaume Lalement, chevaliers; maistres Jehan Truquan,  lieutenant dudit mons.
le prevost; Beraut Brisson, esleu  à Paris sur le fait des aides; Andri Le Preux, procureur  du roy en Chastellet; Martin Double, advocat du roy  illec; Ernoul de Villers, Jehan Soudant et Hutin de Ruit,  examinateurs de par ledit seigneur en icellui Chastellet;  fu faite venir la dessus dite prisonniere Belon, et attainte  des prisons où elle estoit, laquelle, sanz aucune force ou  contrainte, et après ce que elle ot juré aus sains Euvengiles  de Dieu dire verité, continua et persevera en la  confession ou confessions cy-dessus par elle ou jour d'yer  faites, qui lui furent leues mot après autre, et afferma  par serement la verité estre tele que escript est en icelle,  et les choses contenues dedens estre vrayez, et le cas  advenu par la maniere que dessus est dit et escript; et,  pour ce, fu fait traire à part sur lesdiz quarreaux.
ET, ce fait, demandé fu ausdiz presens conseilliers,  par ledit mons.
le prevost, leurs advis et oppinions comme  l'en avoit à proceder contre laditte Belon, prisonniere.
Tous lesquelx, veue l'accusacion contre elle faite, et les  confessions cy-dessus escriptes, par elle faites, le cas et  matiere, qui est de très-mauvais exemple et orrible, le  murdre advenu et l'estat d'icelle prisonniere, delibererent  et furent d'oppinion que elle estoit digne d'estre  pugnie comme murdriere et participant de la mort de  sondit mary, et que, pour ce, elle feust arce.
Ouyes lesquelles  oppinions et veu ce present procès, ledit mons.
le prevost condempna icelle Belon ad ce, et icelli jugement  prononça en sa presence.
LE mardi ensuïant, VIJe jour dudit mois de mars, l'an  mil CCCIIIJxx et dix, fu ladite Belon, prisonniere dessus  nommée, en enterinant le jugement contre elle ou jour  d'ier donné, menée en la place aus Pourceaulx, au lieu  acoustumé, pour illec recevoir son derrenier tourment;  et illec, en la presence de honnorable homme et saige  maistre Jehan Truquan, lieutenant dudit mons.
le prevost,  de plusieurs sergens à cheval et à verge du Chastellet  de Paris, et de moy, Aleaume Cachemarée, clerc  dudit mons.
le prevost, commis à estre presens à faire  ladite excecucion, fu presente ladite Belon, prisonniere,  laquele, en soy corrigant de l'accusacion faite par elle  en sa confession cy-dessus escripte, en tant qu'il touche  Jehan Ferry, dist et afferma par son serement, et print  sur Dieu et en l'arme d'elle, sur la mort que elle attendoit  presentement à recevoir, le sauvement que l'arme  de li entendoit à avoir, et aussi sur la dempnacion de son  arme, que à tort et sanz cause elle avoit encoulpé ledit  Jehan Ferry de la mort de sondit mary, car il n'en savoit  ne n'avoit oncques riens sceu par ledit feu Thevenin ou  autre personne quelconques, qu'il en feust aucunement  coulpables ou consentant, nonobstant chose par elle congneue  en sadite premiere confession, ne aussy n'avoit  oncques esté par lui requise d'amours ou avoir sa compaignie  charnelle.
Et en augmentant sadite premiere  confession, congneut et confessa que, pour ce que sondit  feu mary estoit très-povres homs, qui gaignoit pou et  ouvroit enuiz, et ne lui faisoit aucun bien, et que, par  son mauvaiz gouvernement, elle qui parle pourchassoit  sa vie pour Dieu par ladite ville de Malherbes, et que  par icellui feu Thevenin, pour pitié et compassion qu'il  avoit de la povreté d'elle qui parle, lui donnoit souventes  fois de l'argent, et lui faisoit plus de biens que sondit  feu mary ne faisoit, elle, pour ceste singuliere affeccion,  se accorda faire la voulenté et plaisir dudit feu Thevenin,  lequel, par plusieurs fois paravant la mort de sondit  feu mary, ot compaignie charnele à elle depposant.
Et  dit que il n'avoit pas plus de VIIJ jours paravant la mort  dudit son feu mary que icellui feu Thevenin avoit premierement  eu compaignie charnele à elle.
Et atant fini  ladite Belon ses jours, et fu le jugement dessus dit, contre  elle donné, excecuté.
Et n'avoit aucuns biens.
AL.
CACHEMARéE.
AGNèS, FEMME JEHAN POULAIN.
L'AN DE GRACE MIL CCCIIIJxx et dix, le samedi  XXVIIJe jour de janvier, par devant honorable homme  et saige maistre Jehan Truquan, lieutenant de mons.
le  prevost, presens maistre Dreue d'Ars, auditeur; Miles  de Rouvroy, Nicolas Bertin et Hutin de Ruit, examinateurs  de par le roy nostre sire ou Chastellet de Paris; fu  attainte et fait venir en jugement sur les quarreaux dudit  Chastellet Agnès, femme Jehan Poulain, prisonniere detenue  oudit Chastellet, pour souspeçon d'avoir prins et  envelopé un charbon ardant en un drappel linge, et icelli  mis et porté en la maison Jehan Miserelle, demourant en  la ville de Gif, et en icelle bouté le feu, telement que  a pou que ladite maison n'a esté arse, et y fu le feu jusques  au feste d'icelle maison.
Laquele prisonniere, jurée  aus sains Euvangilles de Dieu dire verité sur ce que dit  est, et autres choses qui lui seroient demandées, dist et  afferma par son serement que elle est née du pays de Bretaigne,  assez près de la ville de Dol, et que, XX ans a ou  environ, elle est venue demourer ou pays de Chasteaufort,  et illec environ gaignié sa vie à filer et carder le  mieulx qu'elle a peu et sceu, et s'est vescue en la compaignie  de son mary, audit lieu de Gif, puis environ  VIJ ans a qu'ilz espouserent l'un l'autre.
Et après plusieurs  variacions et denegacions par elle faites sur ladite accusacion,  congneut et confessa que il est verité que, mardi  derrenierement passé, environ heure de vespres, elle qui  parle seant à l'uys de son hostel et saisant sa besongne,  vit passer au devant d'elle le dessus dit Jehan Miserelle,  son voisin, lequel Miserelle ne la salua aucunement; et  pour ce que elle qui parle pensa que icelli Miserelle  eust hayne aucune à elle depposant, ala par devers lui et  lui dist: «Miserelle, pourquoy ne daigniez-vous parler à moy?  Que vous ay-je mesfait? Estes-vous mal de moy? Je veuil savoir  la cause pourquoy; car vous avez acoustumé de parler à mon  mary et à moy, boire, et mengier, et chauffer souvente foiz,  et quant il vous plaist, en nostre hostel, et de me faire bonne  chiere.
Se vous ne le me dittes, je vous courrouceray jusques au  corps.» à laquelle deposant icelli Miserelle respondi: «Je  n'ay que faire, que respondre ne que parler à vous.
Se je suis  mal de vous, ou que je ne veuille en riens vous donner responce  à voz demandes, que en avez-vous à faire? Je ne parleray point  à vous, ne vous salueray aucunement, s'il ne me plaist, ne ne vous  diray aussi se je suis bien ou mal de vous.
Leissiez-moy aler faire  ma besongne, et faites la vostre, et me laissiez en paix.» Ouye  la responce duquel Miserelle, elle qui parle, comme de  ce courroucée, lui dist ces mos: «Je veuil bien que vous  sachiez que puisque vous estes mal de moy, vous ne le serez pas  pour neant et sanz cause.» Et lors elle, par temptacion de  l'ennemi, et comme desesperée, entra en sa maison, ala  à son feu, et illec print un gros charbon ardant, lequel  elle qui parle mist et envelopa en un drappel linge au  mieulx que elle pot, print icelli entre ses mains, et, en  cest estat, issy hors de sondit hostel, et ledit drappelet  ainsy lié, et ouquel ledit charbon ardant estoit, elle qui  parle bouta soubz la couverture de chaume et entre deux  ais de la maison dudit Miserelle, au costé et lé de devers  la demeure d'elle qui parle; et, ce fait, laissa ledit charbon  et drappellet en ladite couverture, et s'en retourna  en sadite maison faire sa besongne; et, assez tost après ce  que elle depposant yssy hors de sadite maison, vit et apperceut  que le feu ardoit au long de la couverture de l'ostel  dudit Miserele; et, pour ce, afin de resqueurre, cria de  son povoir: «Harou le feu!» Auquel cry vindrent plusieurs  personnes demourans en icelle ville qui le estaindrent;  et pour souspeçon de ce que les gens et justice de ladite  ville orent que elle qui parle n'eust bouté le feu oudit  hostel, fu prinse et emprisonnée en la ville de Chasteaufort,  et admenée desdites prisons ou Chastellet du roy  nostre sire à Paris, ouquel lieu, pour les causes dessus  dites, elle est encore prisonniere.
Et dist, sur ce requise,  que nulle autre cause que celle que dit est ne meust elle  qui parle de bouter icelli feu.
Ce fait, ladite prisonniere  fu fait remettre en la prison de laquele elle avoit esté  attainte.
LE lundi, XXXe jour de janvier, l'an dessus dit, par devant  mons.
le prevost, presens maistres Dreue d'Ars,  lieutenant; Martin Double, advocat du roy; Andrieu Le  Preux, procureur dudit seigneur en Chastellet; Michel  Marchant, Jaques du Bois, advocas oudit Chastellet;  Miles de Rouvroy, Ernoul de Villers, Nicolas Bertin,  Hutin de Ruit et Gieffroy Le Goibe, examinateurs, fu  faite venir en jugement sur les carreaulx oudit Chastellet  Agnès, femme Jehan Poulain, dessus nommée, laquele,  après ce que elle ot juré aus sains Euvangiles de Dieu  que elle diroit verité de tout ce que dit est, et sanz aucune  force ou contrainte, continua et persevera en la  confession cy-dessus escripte par elle, autrefois faite, qui  lui fu leue mot après autre, et afferma par serement icelle  estre vraye, et par elle avoir esté faite et cogneue par la  fourme et maniere que escripte est cy-dessus, disant que  elle contenoit verité.
Et, ce fait, fu remise en la prison  de laquelle elle avoit esté attainte.
APRèS lesqueles choses ainsy faites, demandé fu par  ledit mons.
le prevost ausdiz conseilliers leurs advis et  oppinions qu'il estoit bon de faire d'icelle prisonniere.
Tous lesquelx, veu l'estat d'icelle prisonniere, et la confession  cy-dessus escripte, par elle faite, et la traïson,  furent d'oppinion que l'en ne la povoit espargnier que elle  ne feust, pour les causes dessus dites, pugnie, comme  d'estre arce, et que elle l'avoit bien desservy.
Ouyes lesqueles  oppinions et veu ledit procès, ledit mons.
le prevost  condempna ad ce ladite Agnès, prisonniere.
LEQUEL jugement fu excecuté le mardi VIJe jour de  mars mil trois cens quatrevins et dix.
Et n'avoit aucuns biens.
AL.
CACHEMARéE.
JEHAN DE LA FOREST.
...
La Forest, ledit prisonnier fu mené à la justice à son derrenier  tourment, et trayné en la maniere accoustumée,  et illec, en la presence de Aleaume Cachemarée, clerc  dudit mons.
le prevost, commiz à faire faire ladite excecucion,  de François Dargies, sergent à cheval ou Chastellet  de Paris, et de plusieurs autres sergens à cheval et  à verge illec assamblez, continua et persevera ès confessions  ou jour d'yer par lui faites, et afferma par serement  icelles estre vrayes; et en verifiant et enseignant l'accusacion  par lui faite contre ledit Jehannin, dist et afferma  par serement qu'il ne scet le surnom d'icelli, mais il est  demourant au molin de Nogent le Roy, duquel il a cy-dessus  plus à plain parlé.
Et atant fu le jugement contre  icelli prisonnier, donné comme dit est dessus, excecuté  ce jour d'uy mercredi, XVe jour de mars, l'an mil CCCIIIJxx  et dix.
Et n'avoit aucuns biens.
AL.
CACHEMARéE.
DENISOT FROMONT.
L'AN DE GRACE MIL CCC quatrevins et dix, le samedi  XVIIJe jours de mars, par devant mons.
le prevost, lui  estant en jugement sur les carreaulx, presens maistres  Jehan Truquan, lieutenant dudit mons.
le prevost; Dreux  d'Ars, auditeur; Andrieu Le Preux, procureur du roy;  Pierre de La Crique, lieutenant du maistre des eaues et  forez d'Orliens; Jaques du Bois, Michel Marchant, Nicolas  Blondel, Oudart de Monchauvet, advocas en Chastellet;  Girart de La Haye, Jehan de Bar, Miles de Rouvroy,  Ernoul de Villiers, Nicolas Bertin, Robert de Pacy,  Robert de Tuillieres, Nicolas Chaon, Hutin de Ruit et  Gieffroi Le Goibe, examinateurs du roy nostre sire ou  Chastellet de Paris; fu admené, des prisons de la consiergerie  du Palais du roy nostre sire, prisonnier ou Chastellet  de Paris, et du commandement de noble et puissant  seigneur mons.
le chancelier, concierge dudit lieu,  rapporté par Pierre Caloire, son clerc et tabellion d'icelle  conciergerie, Denisot Fromont, né de la Grant-Paroisse,  emprès Moustereau où fault Yonne, pour estre examiné  par ledit mons.
le prevost, et lui faire justice et raison  sur plusieurs larrecins par lui commises et perpetrées ou  pays de Gastinoiz, soubz umbre et par vertu de certaines  faulses lettres du roy nostre sire et commission qu'il se  disoit à lui données par les maistres des eaues et forez  dudit lieu d'Orliens, faisans mencion comme ledit seigneur  l'avoit fait sergent desdites eaues et forez, et que  par iceulx maistres il avoit esté instituez en icelli office,  desqueles lettres il s'estoit aidiez et fait plusieurs excecucions  par vertu d'icelles; et pour ce que icelles lettres  avoient esté trouvées faulses et faulsement faites et seellées  par icellui prisonnier et autres ses adherens et complices,  et que de faire icelles excecucions icellui Denisot  Fromont, prisonnier, n'avoit autre vray povoir ou commission,  jà soit ce que l'en eust exigé et levé plusieurs  sommes d'argent, avoit esté admenez prisonnier en ladite  consiergerie du commandement dudit mons.
le chancellier,  et comme convaincu et attaint d'icelle faulceté, avoit aujourd'uy  esté, par icelli mons.
le chancelier ou ses commis  et deputez, condempnez à estre mis en l'eschiele et l'audience  du Palais; et, pour ce, oujourd'ui avoit esté icellui  jugement excecuté comme dit est.
Lequel prisonnier, juré  et examiné sur les crimes dessus diz, et qu'il ot juré aus  sains Euvangiles de Dieu dire verité, et après plusieurs  variacions et denegacions par lui faites, cogneut, afferma  par son serement, et sans aucune force ou contrainte de  gehine, que, soubz umbre et par vertu desdittes faulses  lettres royaulx et commissions desdiz maistres des eaues  et forez, il, acompaignié de Guillemin de Neelle, escuïer,  un nommé Patrouillié et Huguelin de La Brosse, ont alé  et venu en plusieurs villes dudit pays de Gastinoiz, esqueles  ilz ont eu, de plusieurs personnes demourans et  habitans en icelles villes, plusieurs et grans sommes de  deniers, lesqueles ilz ont despendu ensamble et païez  leurs escoz aucunes fois; et à l'autre, que tout l'argent  qu'ilz povoient avoir et exiger des habitans dudit pays,  et par vertu desdites faulses lettres, ilz mettoient en un  sac, lequel argent ilz portoient ensamble, et en ont eu  plusieurs sommes, c'est assavoir: de ceulx de la ville de  Nangis, VIIJ s.; de la ville de Misery, XX s.; des habitans  de Champigny, XX s.; de ceulx de Ville Louvain,  XX s.; des habitants de Valery, X s.; des habitans de Saint-Jehan  de Nemoux, XXIIIJ s.; des habitans de Ferrieres,  pour leur escot païer, X s., et des habitans de Bourres au  Pont, XIJ s.
.
Item, cogneut et confessa que, puis aoust ençà, lui et  un varlet qui est famillier d'un nommé Brouillart, autrement  de leurs noms n'est record, ont esté oudit pays à  un estanc appartenant aus doyen et chapitre de Paris,  ouquel a une bouticle où l'en garde poisson; ilz prindrent  de nuit VJ brochés, et non plus dont il soit record, lesquieulx  ilz mengierent et dissiperent ensamble, avec plusieurs  compaignons ausquelx ilz donnerent cedit poisson  à mengier.
Item, cogneut que, au temps que derrenierement le  roy fist sa montre audit lieu de Moustereau des gens  d'armes qu'il mena en sa compaignie ou voyage d'Alemaigne,  fu envoyé par messire Guillaume des Bordes,  chevalier, en l'abbaye de Barbez, pour demourer leans,  et garder et faire garder aucuns chevaulx qui là estoient  appartenans audit mess.
Guillaume; en laquele abbaye il  fu environ V sepmaines.
Et dit que de l'abbé ou gens  familliers et serviteurs dudit lieu, afin de soy partir d'illec  hastivement, il ot d'iceulx et exiga la somme de deux  frans.
Item, cedit temps samblablement, lui et les autres  compaignons qui estoient illec logiez exigerent de plusieurs  des habitans et gens dudit pays les sommes d'argent  qui ensuivent, c'est assavoir: de deux hommes dont il  ne scet les noms, demourans à Chalifer, XIJ s.
.
Item, des habitans de Mourson, XXIIIJ s.
.
Item, d'un pescheur dont il ne scet le nom, demourant  à Saint-Cler de Soupes, IIIJ s.
.
Item, des habitans de Joy soubz Morrain, IIIJ s.
.
Item, cogneut et confessa que, trois ans a ou environ,  il pour lors estant en la ville de la Chappelle-Ligier,  print et embla de jour, en l'ostel Michel des  Gerbes, un cheval, n'est record de quel poil, et icelli  appliqua à son prouffit; mais, depuis ce, la mère de lui  qui parle en a païé et rendu audit marchant la somme de  six frans.
Item, cogneut que, deux ans a ou environ, il estant à  un soir en la ville de Milly en Gastinoiz, print, en l'estable  d'un prestre demourant en icelle ville, un autre cheval,  n'est record de quel poil, lequel il vendi la somme de  trois frans, et iceulx appliqua à son singulier prouffit.
Et  dit que ce sont tous les crimes et deliz qu'il a faiz, commis  et perpetrez; et, pour ce, fu fait traire à part sur  lesdiz quarreaux.
APRèS lesqueles choses et confessions cy-dessus escriptes  faites par icellui Denisot, prisonnier, ledit mons.
le prevost  demanda ausdiz presens conseilliers leurs advis et  oppinions comment l'en avoit à proceder, faire et ordonner  dudit prisonnier.
Tous lesquelx, veues les larrecins  par lui faites et commises, esqueles il a perseveré et  icelles reiterées par plusieurs fois; la maniere de la prinse  d'iceulx, qui est par voye d'exaccion, faite par force, en  soy advouant officier du roy; la traïson et faulseté par  lui commise esdites lettres royaux, soubz umbre et par  vertu desqueles il avoit exigé et levé icelles sommes d'argent  dessus escriptes, ou partie d'icelles; les crimes et  larrecins par lui fais à diverses fois paravant ce qu'il usast  ou se aidast desdites faulses lettres, ou que oujourd'ui,  comme convaincu et attaint d'icelle faulseté, il a esté mis  à l'eschiele au devant et près de l'audience du Palais; les  continuacions par lui faites esdites larrecins, ainsi confessées  sans aucune force ou contrainte; delibererent et  furent d'oppinion que l'en ne le povoit espargnier qu'il  ne feust excecuté comme larron, et qu'il devoit estre  pendu comme tel.
Oyes lesqueles oppinions et veu ledit  procès, icelli monseigneur le prevost condempna ad ce  ledit prisonnier, et en sa presence.
LEQUEL jugement fu excecuté oudit samedi XVIIJe jour  dudit mois de mars, l'an mil CCC quatrevins et dix dessus  dit.
Et n'avoit aucuns biens.
AL.
CACHEMARéE.
HENRIET LE TEMPLIER.
L'AN DE GRACE mil trois cens quatrevins et onze, le  samedi XIIJe jour de may, par devant mons.
le prevost,  presens messire Guillaume Cassinel, chevalier  et maistre d'ostel de la royne; maistres Jehan Truquan,  Dreux d'Ars, lieuxtenans dudit mons.
le prevost; Robert  Petit-Clerc, Miles de Rouvroy, Robert de Pacy, Nicolas  Chaon, Hutin de Ruit et Gieffroy Le Goibe, examinateurs  de par le roy nostre sire en son Chastellet de Paris,  et Jaques d'Ableiges, advocat oudit Chastellet, fu attaint  et fait venir en jugement ou petit parc, devant l'uys du  guichet dudit Chastellet, Henriet Le Templier, boteleur  de foin, detenu prisonnier oudit Chastellet, pour souspeçon  d'avoir mal prinses et emblées onze cuilliers d'argent  et un coustel à virole d'argent, dont il fu trouvé  saisy.
Lequel prisonnier, juré aus sains Euvangiles de  Dieu dire verité sur les choses dessus dites et autres qui  lui seroient demandées, cogneut et afferma par serement  qu'il est nez de la ville de Compiegne, homme de labour,  qui a gaignié et gaigne sa vie au mieulx qu'il puet à boteler  foin.
Et après plusieurs variacions et denegacions  par lui faites sur ladite accusacion, et sans aucune force  ou contrainte, dit et afferma par serement et pour verité  que, mercredi ou jeudi derrenierement passé, autrement  du jour n'est record, environ heure de midy, qu'il passa  seul sur Grant-Pont, à Paris, veant que à une forge d'orfevre,  au devant et regardant ledit pont, n'avoit personne  quelconques, tempté de l'ennemi, print sur l'establie  dudit orfevre les XJ cuilliers d'argent dessus dites,  et desqueles il fu trouvé saisi, envelopées en petit drapelet  de linge.
Lesqueles cuilliers d'argent ainsi par lui  prinses, il se absenta dudit lieu; et ou jour d'ier, ainsi  qu'il aloit aus juifs demourans à Paris, pour emprunter  argent sur icelles, ou les vendre s'il eust peu, fu par  aucun desdiz juifs, et aussi par un sergent royal, prins  et admené prisonnier oudit Chastellet, pour souspeçon  d'avoir mal prinses icelles cuilliers.
Item, cogneut que, ou jour d'ier matin, ainsi qu'il  aloit au Palais pour soy esbatre, veant aussi un estal à  mercier joignant près de la grant porte dudit Palais, ouquel  n'avoit personne qui le gardast, ne les denrrées aussi  qui y estoient, tempté de l'ennemi, comme dit est, mal  print sur ledit estal un coustel tranchepain à femme,  sanz gueine, et garny à deux viroles d'argent, duquel  coustel il a esté trouvé saisy, ainsi comme dit est dessus.
Cogneut aussi que, un an a ou environ, il passant par  les Champeaux de Paris, print à l'estal d'un mercier deux  petites sainturetes de cuir à usaige d'enfant, et desqueles  il fu trouvé saisi; et pour souspeçon de les avoir mal  prinses, il fu emprisonné oudit Chastellet; et en après,  par la peine de prison, povreté d'icellui et petite valeur  de la chose, mis hors par ledit mons.
le prevost.
Cogneut oultre que, demi an a ou environ, qu'il qui  parle s'en aloit en esbat de la ville de Compiengne, dont  il est nez, en la ville de Choisi, assez près d'illec, en  passant par l'un des boux d'icelle ville, vit et apperceut  une chemise à homme et une autre chemise à usaige de  femme, lesqueles sechoient contre un mur; et lors lui,  veant qu'il n'avoit personne près d'illec qui se prenist  garde d'iceulx, print icelles robes linges, et les porta et  vendi, en icelle ville de Compiengne, la somme de cinq  soulz parisis.
Et plus ne autre chose ne volt confesser.
Si  fu fait remettre en la prison de laquele il avoit esté  admené.
APRèS lesqueles confessions ainsi faites, demandé fu  par ledit mons.
le prevost ausdiz conseilliers leurs advis  et oppinions que bon estoit de faire, et la maniere comment  l'en avoit à proceder contre ledit prisonnier, et s'il  estoit dignes et avoit pour les causes dessus dittes desservi  mort.
Tous lesquieulx, veu l'estat d'icellui prisonnier,  et que par sadite confession il avoit esté autrefois accusé  de larrecin, les variacions et denegacions par lui faites,  avec les multiplicacions et reiteracions de larrecins dessus  dites, par lui cogneues avoir faites à plusieurs fois et  en divers lieux, delibererent et furent d'oppinion que  pour savoir plus à plain par sa bouche d'aucuns autres  larrecins, s'il en a aucuns fais, la verité, il feust mis à  question, et que, en après ce, ilz verroient et considerroyent  tout, et sur ce diroient et ordonneroient plus à  plain leurs advis et oppinions.
Ouyes lesqueles oppinions  et veu ce present procès, ledit mons.
le prevost le condempna  ad ce.
EN enterinant lequel jugement, le vendredi ensuïant,  XIXe jour dudit mois de may, l'an dessus dit, par devant  mons.
le prevost, lui estant en jugement sur les quarreaux,  presens maistres Guillaume Porel, conseillier du  roy nostre sire en parlement; Jehan Truquan, lieutenant  dudit mons.
le prevost; Ernoul de Villiers, Hutin de  Ruit et Gieffroy Le Goibe, examinateurs oudit Chastellet;  fu fait venir et attaint le dessus dit prisonnier, auquel  par ledit mons.
le prevost fu dit qu'il cogneust tous les  larrecins que fais avoit, ou il les lui feroit dire et cognoistre  par sa bouche et à force de question.
Lequel prisonnier  continua et persevera ès confessions cy-dessus, autrefois  par lui faites et cogneues, et afferma par serement icelles  contenir verité par la fourme et maniere que escriptes  sont; et autre chose ne volt cognoistre que dit est qui lui  portast prejudice.
Et, pour ce, fu fait despouillier, mis,  lyé et estendu à la question; et avant que l'on jettast sur  lui pou ou neant d'eaue, requist instanment que l'en le  meist jus d'icelle question, et il diroit verité des autres  larrecins qu'il avoit fais, dont il y avoit plusieurs.
Si fu  fait mettre hors d'icelle question, et mené choffer en la  cuisine en la maniere acoustumée, et, en après, ramené  en jugement sur lesdiz quarreaux.
EN la presence desquelx dessus et derrenierement nommez,  et hors de toute question, sans aucune force ou  contrainte, le dessus dit Henriet Le Templier, prisonnier,  après ce qu'il ot juré de rechief aus sains Euvangiles de  Dieu dire verité, cogneut et afferma par serement que,  oultre et par dessus les confessions cy-dessus escriptes,  par lui autrefois cogneues, il a fait, commis et perpetré  les larrecins qui ensuivent, c'est assavoir: que, deux  mois a ou environ, autrement du temps, du jour ne de  l'eure n'est record, ne aussi ne se recorde en quel lieu,  il print et embla, en ladite ville de Compiengne, une  houpelande de blanchet courte, à usaige d'omme, laquele  il vendi, en icelle ville, la somme de douze souls.
Item, cogneut que, paravant le temps dessus dit, il  estant en ladite ville de Choisy, à l'enseigne de l'Espée,  mal print illec un chapperon sengle à usaige d'omme, de  drap camalin, lequel il vendi au dehors d'icelle ville de  Compiengne, à un homme qu'il ne cognoist, XVJ d.
paris.
.
Item, cogneut oultre que, VIJ mois a, auprès et joignant  de Sainte-Katherine, sur la fenestre d'un cordouennier  demourant assez près d'illec, il mal print une paire de  solers, lesquieulx il vendi IJ s.
à un homme qu'il ne  cognoist.
Cogneut aussi que, IIJ mois a ou environ, en passant  sur Grant-Pont, mal print et embla, à un mercier vendeur  de cousteaux, un long coustel senz gaigne, lequel, assez  tost après ce, il vendi IIJ s.
à un autre mercier, duquel  ne de son nom il n'a aucune cognoissance.
Item, dit que un nommé Jehan de Bourgoigne, dit Le  Borgne, repairant chieux Perrin de Maurepast, maçon,  demourant en la rue des Graveliers, à l'enseigne du Marteau,  lui a confessé avoir emblé à une cousturiere de  Laigny sur Marne, femme Jehan de Mez, menestrer, un  trousseau que brayes que chemises; mais il ne lui dist pas  qu'il en avoit fait.
Et, ce fait, fu remis en la prison de  laquelle il avoit esté trait et mis hors.
LE SAMEDI XXe jour de may, l'an dessus dit, par devant  mons.
le prevost, lui estant en jugement sur les quarreaux,  presens maistres Jehan Truquan, lieutenant dudit mons.
le prevost; Dreue d'Ars, auditeur; Jehan de La Folie,  receveur de Paris; Andrieu Le Preux, procureur du roy;  Jehan de Tuillieres, Miles de Rouvroy, Nicolas Bertin,  Arnoul de Villiers, Hutin de Ruit et Gieffroy Le Goibe,  examinateurs; fu fait venir et attaint ledit Henriet Le  Templier, lequel, sanz aucune force ou contrainte, continua  et persevera ès confessions cy-dessus escriptes, autrefois  par lui faittes.
Et, ce fait, par ledit mons.
le prevost  fu demandé ausdiz presens conseilliers leurs advis  et oppinions comment l'en avoit à proceder contre lui,  et s'il estoit dignes de mort, ou non.
Tous lesquieulx, veu  l'estat dudit prisonnier, les confessions par lui faites, les  reiteracions, multiplicacions et continuacions, avec la  valeur desdiz larrecins par lui faiz, commis et perpetrez,  delibererent et furent d'oppinion que l'en ne le povoit  espargnier qu'il, pour ses demerites, ne feust excecutez  comme larron, et que il estoit très fort et grant larron.
Ouyes lesqueles oppinions et veu ledit procès, ledit  mons.
le prevost, et en sa presence, le condempna ad ce.
LEQUEL jugement fu excecuté ledit XXe jour de may.
Et n'avoit aucuns biens.
AL.
CACHEMARéE.
JEHAN D'ORLIENS.
L'AN DE GRACE mil trois cens quatrevins et onze, le  samedi XXIJe jour d'avril, par devant maistre Jehan  Truquan, lieutenant de mons.
le prevost, presens maistres  Miles de Rouvroy, Hutin de Ruit et Gieffroy Le Goibe,  examinateurs de par le roy nostre sire ou Chastellet de  Paris; fu fait venir et attaint en jugement Jehan d'Orliens,  prisonnier detenu oudit Chastellet, pour souspeçon  d'avoir mal prins et emblé certaine quantité de toile, par  lui exposée en vente en la rue de la Harpe, à Paris.
Lequel  prisonnier, examiné sur ce, et juré aus sains Euvangiles  de Dieu de dire verité de ce que dit est, et autres  choses qui lui seroient demandées, cogneut et afferma  par serement qu'il est nez de la ville d'Orleans, homme  de labour, non marié, et qui aucunes fois s'entremet  de acheter et vendre laine, toiles et autres denrrées, et  que, puis huit jours ençà, il acheta ou marchié d'Estampes  la toile dont il fu trouvé saisy, et lui cousta l'aune de la  grant piece V blans, et de la petite piece IIIJ blans.
Et dit que, en s'en venant aujourd'ui matin de la ville  de Montlehery, où il avoit jeu, en la ville de Paris, et  par delà la ville de Loncjumel, il trouva une charre wide  qui venoit à Paris, en laquele, pour soy solagier de porter  icelle toile, il mist icelle toile en la queue de ladite  charrete; et en passant par-dessus le pont d'Enthoigny,  icelle toile chey en la riviere soubz ledit pont, laquele  il recueilly, et icelle apporta toute moillée à Paris; et en  passant par la rue de la Harpe, pour ce que ladite toile li  pesoit trop à porter, il exposa icelle en vente, et la voult  toute donner pour XXIIIJ s.; et au vendre, pour ce que  aucuns de ceulx qui la barguignoient ne vouloient avoir,  l'un que deux aulnes, l'autre trois et l'autre quatre, il  faisoit l'aune XVJ d.
de l'une desdites pieces, et de l'autre  piece XIJ d.
.
Et dit que tele est la verité, et que autre  chose ne sera jà contre lui trouvé, mais est homme de  bonne vie et renommée.
CE fait, dit fu et deliberé par l'oppinion desdiz conseilliers  que briefment l'en se informast de l'estat dudit  prisonnier.
Et ad ce faire fu commis ledit maistre Hutin  de Ruit, et que l'informacion sur ce par lui faitte il rapporte,  afin d'avoir plus à plain conseil et advis comment  l'en procederoit contre lui plus à plain.
LEQUEL examinateur, par devant mons.
le prevost, le  jeudi XVIIJe jour de may, l'an dessus dit, presens maistres  Jehan Truquan, lieutenant dudit mons.
le prevost; Dreux  d'Ars, auditeur; Martin Double, advocat du roy; Ernoul  de Villiers, Nicolas Bertin, Robert de Pacy et Hutin de  Ruit, examinateurs; rapporta et dist que l'informacion  que faite avoit sur ce que dit est, et de tout ce qu'il en  povoit avoir sceu et trouvé, il s'estoit informé par la  maniere qui ensuit:  GUIOT de Chartres, escuïer, famillier de messire Legier  d'Orgechin, chevalier, demourant à Sainte-Mesme  avec ledit chevalier, de l'aage de L ans ou environ, juré,  present Jehan d'Orliens, prisonnier ou Chastellet, qui de  riens ne l'a voulu ne sceu contredire ne reproicher, dit  et deppose par son serement que il cognoist bien de veue  ledit Jehan d'Orliens, et plusieurs fois l'a veu, et scet  bien que, environ a quatre ans, il vint servir ledit chevalier  comme varlet, et par icellui chevalier fu commis  à prendre garde à ses estans et bois, et, en ce faisant,  servi ledit chevalier par l'espace de IIJ ans continuelz ou  environ, et se parti du service d'icellui chevalier, sanz  prendre de lui congié, environ Karesme prenant derrenierement  passé ot un an.
Et durant lesdiz IIJ ans que  servi ledit Jehan icellui chevalier, furent perdues en  l'ostel d'icellui chevalier, et aillieurs en la ville de Sainte-Mesme,  où demouroit icellui chevalier, plusieurs choses  et biens, desquieulx ycellui Jehannin estoit tousjours  mescreuz.
Et derrenierement, environ le temps que se parti ledit  Jehan du service dudit chevalier, furent emblées en une  bouticle appartenant à icellui chevalier, estant en ses  fossez à Sainte-Mesme, plusieurs carpes grosses que y avoit  fait mettre icellui chevalier par ledit Jehan, et lesqueles  ycellui chevalier avoit ordonné porter par devers madame  de Maubuisson; et d'icellui larrecin fu mescreu par les gens  dudit chevalier ledit Jehan, lequel, pour ce, sans prendre  à aucun congié, se parti de l'ostel et service d'icellui chevalier.
Estoit aussi mescreu icellui Jehan, oudit hostel et  en ladite ville, d'avoir emblé grant foison d'autre poisson  ès estans d'icellui chevalier, et de le avoir vendu à  Chastres soubz Montlehery et aillieurs.
Estoit aussi mescreu  oudit hostel, et disoit-on communement en icellui,  que il ouvroit huches, coffres et serreures de huys toutes  fois qu'il vouloit, par mauvais art; mais il ne lui en vit  oncques nulles ouvrir, ne aucune chose embler.
Dit encores que, trois sepmaines a ou environ, en un  jour dont il n'est record, furent mal prinses et emblées,  ès jardins dudit chevalier, audit Sainte-Mesmes, XL aulnes  de toile ou environ, en une piece, qui avoient esté estendues  en icellui jardin pour blanchir; et d'icellui larrecin  a esté aussi mescreu ledit Jehan, combien que depuis que  icellui Jehan se parti de l'ostel d'icellui chevalier, ne fu  veu en appert en l'ostel dudit chevalier.
Dit aussi qu'il a plusieurs fois ouy dire aus gens dudit  chevalier que icellui Jehannin avoit esté autrefois prisonnier  à Corbueil, pour certain larrecin de chevaulx  par lui fait; et a aussi plusieurs fois ouy dire ausdites gens  qu'il rompy les prisons dudit lieu de Corbueil.
Et plus  ne scet depposer de l'estat, vie et renommée dudit Jehan  d'Orliens.
VEUE laquele deposicion de Guiot de Chartres, escuïer,  dessus nommé, et la confession et denegacion dudit prisonnier,  cy-dessus escrips, iceulx conseilliers furent d'oppinion,  attendu l'estat dudit prisonnier, que pour savoir  par sa bouche la verité desdites accusacions, que l'en le  meist à question.
Ouyes lesqueles oppinions et veu ce present  procès, ledit mons.
le prevost le condempna ad ce.
EN enterinant lequel jugement cy-dessus escript, donné  contre ledit Jehan d'Orliens, prisonnier, le vendredi  XIXe jour de may, l'an dessus dit, par devant mons.
le  prevost, lui estant en jugement sur les quarreaux, presens  maistres Guillaume Porel, conseillier du roy nostre  sire en parlement; Jehan Truquan, lieutenant dudit mons.
le prevost; Martin Double, advocat du roy; Andrieu Le  Preux, procureur d'icellui seigneur en Chastellet; Ernoul  de Villiers, Hutin de Ruit et Gieffroy Le Goibe,  examinateurs de par le roy nostredit seigneur oudit Chastellet;  fu fait venir et attaint en jugement sur les quarreaux  dudit Chastellet ledit Jehan d'Orliens, prisonnier,  auquel par ledit mons.
le prevost fu dit que desdites  accusacions contre lui proposées, et desclairées en la  depposicion dudit Guiot de Chartres, cy-dessus escripte,  il deist verité, ou l'en lui feroit dire par sa bouche et à  force, et le feroit questionner.
Lequel...
JEHAN HAYS.
...
contenus et escrips en icelle deposicion dudit Hays,  esquieulx il s'estoit rapporté, il oyst et examinast au  mieulx et plus diligenment qu'il porroit, et rapportast ce  que fait en auroit le plus briefment que bonnement pouroit.
Et atant fu fait remettre icellui Hays, prisonnier,  en la prison de laquele il avoit esté attaint.
LE samedi XXVIJe jour de may, l'an mil CCCIIIJxx et onze,  par devant mons.
le prevost, lui estant en jugement sur  les quarreaux, presens maistres Jehan Truquan et Dreux  d'Ars, lieutenans de mons.
le prevost; Andrieu Le Preux,  procureur du roy en Chastellet; Martin Double, advocat  dudit seigneur illec; Jehan de Bar, Miles de Rouvroy,  Ernoul de Villiers, Nicolas Bertin, Hutin de Ruit et  Gieffroy Le Goibe, examinateurs de par le roy nostredit  seigneur oudit Chastellet; fu rapporté par ledit maistre  Jehan de Bar l'informacion, examen et depposicion des  tesmoings esquieulx ledit prisonnier s'estoit rapportez,  comme dit est dessus.
Veu lequel examen, et par l'oppinion  desdiz conseilliers, fu dit, deliberé et ordonné que  Margot, femme Henriet de Gentilly, et Jehennete du  Blé, examinées en ladite informacion, seroient de rechief  faites jurer, oyes et examinées en la presence dudit prisonnier.
Et, ce fait, et incontinent, furent mandées en  jugement icelles femmes, ès depposicions desqueles icellui  prisonnier, comme devant avoit fait, et que escript  est cy-dessus, se rapporta; lesqueles furent examinées, et  deposerent en la presence dudit prisonnier, et par serement,  ce qui ensuit:  C'EST assavoir: laditte Margot, femme dudit Henriet  de Gentilly, demourant en la rue Saint-Victor, aagée de  XL ans ou environ, que elle se recorde que, en un jour  de dimenche, que elle ouy dire au matin que ledit maistre  Jehan Solas estoit alez de vie à trespassement, autrement  du temps ne du jour ne se recorde, elle ala en la  chambre dudit defunct, et illec le vit mort et estendu en  son lit, et avoit grant quantité de robes estendues sur  lui.
Et là estoient presens en leurs personnes les dessus  diz Jehan Hay et Thevenin de Luzerches, sergens de  chapitre de Paris, ausquieulx elle qui parle dist que elle  enseveliroit voulentiers ledit defunct, s'il leur plaisoit.
Lequel Thevenin lui dist que non feroit, et que leurs  femmes le feroient bien.
Dit encores, elle qui parle, que elle vit lors ledit Hay  qui ala et entra en l'estude dudit defunct, et illec, en une  huche ou chaire, et dessoubz un viel chappel de bievre,  print un sachet de cuir gros d'environ plain poing, et  long de demi-pié ou environ, lequel sac il mist en sa tasse,  sanz ce que elle veist ne apperceust que icellui Hays ouvrist  ou regardast dedens ledit sac, et, par ce, ne scet  qu'il avoit oudit sac.
Et dit que, à prendre ledit sac, estoit present le dessus  dit Thevenin de Luserches, lequel dist audit Hays: «Que  est-ce, compere, que tu as prins? Au moins que j'en aye ma  part.» Et ledit Hays lui respondi moult bas: «Tay-toy! Il  fault ces nouvelles porter au chamberier lay de Nostre-Dame  de Paris.» Et lors dist audit Thevenin qu'il y alast, lequel  y ala incontinent, si comme elle vit et fu presente, parce  que elle ala devant par devers ledit chamberier, lui dire  lesdittes nouvelles, pour ce que elle est acointe dudit  chamberier.
Et, assez tost après ce, arriva ledit Thevenin,  qui dist et rapporta audit chamberier la mort dudit  feu maistre Jehan Soulas, lequel chamberier lui respondi  et dist: «Alez-vous-en, et tantost après vous je envoyeray le   tabellion de chapitre,» lequel tabellion vint assez tost après  en l'ostel dudit defunct.
Et dit que après ce que ledit Hays ot prins ledit sac,  elle lui dist que elle ne savoit s'il estoit Quaresme, mais  il estoit prenent; et lui demanda, elle qui parle, se  elle en auroit unes chausses, et elle enseveliroit ledit  maistre Jehan.
Et lors lesdiz Hays et Thevenin la bouterent  hors de la chambre bien rudement, en lui disant:  «Alez-vous-en.
Ma mere et une autre femme vendront qui l'enseveliront  bien, et ont mieulx mestier de gaignier que vous n'avez.»  Et atant se departi elle qui parle.
Dit oultre, elle qui parle, sur ce requise, qu'il est commune  renommée, entre les voisins dudit Hays, que une  maison qu'il a faite nouvellement edifier en la rue des  Murs, puis la mort dudit feu maistre Jehan Soulas, a  esté faite des biens que icellui Hays print et embla en  l'ostel dudit defunct, et que, paravant le trespassement  dudit defunct, icellui Hays estoit un très-povres homs,  et aloit gaignier ses journées à batre plastre, et sa femme  aloit vendre herbes parmi la ville de Paris.
Dit avec ce, que le lendemain que ledit Hays fu mené  en prison ou Chastellet, elle ouy dire à aucunes des voisines  d'icelle rue que la femme dudit Hays estoit alée  oudit Chastellet pour parler à son mary, et que elle avoit  en une bourse que elle avoit sur elle très-grant quantité  de florins, dont elle avoit presenté deux fleurins au geolier,  mais que elle peust parler à sondit mary; lequel  geolier n'en avoit voulu riens faire.
Et autre chose n'en  scet, sur tout diligenment requise, interroguée et  examinée.
JEHANNETE du Blé, jardiniere du cardinal Le Moyne,  demourant en la rue des Murs, aagée de XXXVJ ans ou  environ, jurée en l'an et jour dessus dit, et examinée par  serement de dire et depposer verité, dit et afferme que  elle est recorde que, tantost après ce que ledit feu maistre  Jehan Soulas fu alez de vie à trespassement, yceulx Hays  et Thevenin envoyerent querre elle qui parle qui estoit  en sa maison.
Laquele deposant ala en l'ostel dudit defunct,  ouquel elle trouva iceus Hays et Thevenin, et vit  le corps dudit defunct qui gisoit mort en son lit; et vouloient  iceulx Hays et Thevenin que elle qui parle ensevelist  icellui defunct; ausquelz elle respondi et dist que  non feroit pas toute seule; et, pour ce, envoyerent querir  la femme dudit Thevenin et Jehennete de Bayeux,  par lesqueles trois femmes icellui defunct fu ensevely.
Et dit que durant le temps que elles ensevelirent icellui  defunct, lesdiz Hays et Thevenin entrerent et furent  longuement en une chambre ou estude dudit defunct,  que ledit Hays ouvry d'une des clefs qu'il tenoit en sa  main.
Et quant ilz yssirent hors d'icelle chambre ou  estude, ilz en firent aler hors d'icelle chambre elle qui  parle et les dessus dites femmes.
Et autre chose ne plus  ne scet de ce que dit est, sur tout diligenment requise  et interroguée.
VEUES lesqueles deposicions d'icelles Margot et Jehennete,  icellui mons.
le prevost fist de rechef jurer aus sains  Euvangiles de Dieu ledit Jehan Hays, prisonnier, qu'il  deist verité des accusacions contre lui imposées, et que  clerement il apparoit de sa mauvaistié, disant que s'il ne  le disoit, que par force de question il lui feroit dire.
Lequel prisonnier, et après plusieurs variacions et denegacions  par lui faites, dist et afferma par serement que  verité estoit et est que, au jour du trespassement dudit  defunct, il trouva d'aventure, sur une chaïere à doz, un  petit sachet de cuir lonc d'un doy, et gros d'un pouce  et plus, ouquel avoit certaine poudre fine de gingembre;  lequel sachet il mist en sa tasse, et ladite poudre, lui et  lesdiz Thevenin, leurs femmes et autres gens de l'ostel  dudit defunct, beurent en vin.
Et dit que oudit sachet n'avoit or, argent, ou autre  chose quelconques.
Et, pour ce, fu fait traire et mis à  part sur lesdiz quarreaux.
OUYES lesqueles confessions et denegacions faites par  icellui prisonnier, avec les deposicions desdites femmes,  cy-dessus escriptes, veues icelles, avec l'informacion  faite par ledit maistre Jehan de Bar, examinateur, iceulx  conseilliers delibererent et furent d'oppinion qu'il y avoit  assez cause contre ledit Hays, prisonnier, pour savoir par  sa bouche et par question la verité des accusacions dessus  dites, et que l'en ne le povoit espargnier que ainsi ne  feust fait pour le bien de justice.
Ouyes lesqueles oppinions  et veu ce present procès, ledit mons.
le prevost le  condempna ad ce.
EN enterinant lequel jugement, ledit Jehan Hays, prisonnier,  fu fait venir en jugement sur les quarreaux; lequel  ne voult autre chose congnoistre que fait a cy-dessus.
Et, pour ce, fu fait despouillier tout nu, mis, lié  et estendu à question sur le petit tresteau; et avant ce  que l'en jettast comme pou ou neant d'eaue sur lui, cogneut  et confessa que oudit sachet de cuir avoit environ  soixante pieces d'or, tant moutons que frans, et environ  deux à trois frans en blans vielz de IIIJ d.
t.
piece; requerant  instanment que ledit mons.
le prevost le feist mettre  jus d'icelle question, et il diroit verité de tout ce que  prins avoit oudit hostel et des biens dudit defunct.
Et,  pour ce, fu mis hors d'icelle question, mené chauffer en  la cuisine en la maniere acoustumée, et, en après, ramené  en jugement sur lesdiz quarreaux.
Ouquel lieu, après ce  que de rechief il ot esté fait jurer de dire verité comme  promis l'avoit, icellui prisonnier, et par serement, dit  que des confessions par lui faites, il n'en estoit riens, mais  avoit controuvé contre verité tout ce qu'il avoit et a cy-dessus  confessé dudit sachet, et que ce qu'il a dit, ce a  esté par force, crainte, paour et doubte qu'il ne feust  questionné, et pour evader icelle question.
Et autre  chose ne volt congnoistre en son prejudice.
Si fu fait  traire à part sur lesdiz quarreaux, et, en après, par ledit  mons.
le prevost demandé ausdiz presens conseilliers  leurs advis et oppinions comment il estoit bon de proceder  contre ledit prisonnier, et la maniere comment.
Tous  lesquelx furent d'oppinion que de rechief il feust questionné  bien et fort, afin d'en savoir par sa bouche la  verité.
APRèS lesqueles choses ainsi faites, pour ce que icellui  prisonnier, qui de rechief fu interrogué, et par serement,  de dire verité desdites accusacions, ne voult aucune chose  confesser en son prejudice, fu, samblablement que dit est,  fait despouillier tout nu, mis lié et estendu à la question  sur le petit tresteau; et après ce que l'en lui ot jetté de  l'eaue sur lui et donné à boire en la maniere acoustumée,  icellui prisonnier estant illec et au dehors d'icelle question,  après ce qu'il ot requis que l'en le meist hors et  ostast d'icelle question, et qu'il ot esté mené chauffer en  la cuisine, et remené de rechief en jugement sur lesdiz  quarreaux, sanz force ou contrainte de question, cogneut  et confessa, et par serement par lui fait de rechief aus  sains Euvangiles de Dieu, et en soy corrigant et aumentant  des autres confessions, variacions et denegacions cy-dessus  escriptes, par lui faites, que verité est que, au  temps et jour du trespassement dudit defunct, et en visitant  et regardant l'ostel d'icellui, il trouva sur une chaire  ledit sac de cuir, lequel il print et muça et bouta en sa  tasse jusques au soir, qu'il vint au couchier en sa maison,  que il jetta icellui sac sur une tablete de plastre en sondit  hostel et en sa chambre; et, en après, reprint icellui  sachet et le mist et bouta en son coffre, duquel il portoit  la clef.
Et dit que dudit coffre, deux ou trois jours ensuivans  la prinse dudit sachet, il tira icellui hors, sa femme estoit  absente, regarda et compta qu'il avoit dedens icellui sac,  et trouva que en icellui avoit trois cens pieces d'or, tant  en moutons comme en frans, lesquieulx il a, depuis icellui  temps, gardez par devers soy, et iceulx alouez et despendus,  tant en la despence de son hostel, à soy vestir, chaucier,  gouverner et acquittier, comme ès reparacions et  edifices par lui faiz en sa maison où il demeure ad present,  et laquele depuis nagueires il a faite edifier de nouvel.
Et dit, sur ce requis, que de tout l'argent dessus dit,  il ne avoit mès, au temps de son emprisonnement, que  la somme de XIIIJ frans ou environ, laquele il avoit baillée  en garde à sa femme, sanz ce que d'icelle somme de  IIJc pieces d'or sadite femme sceust oncques aucune chose  qu'il eust iceulx prins par la maniere que dit est, ne aussi  d'iceulx elle eust la garde en aucune maniere, ne que de  ce elle, lesdiz Thevenin et sa femme, feussent en aucune  maniere sachans, confortans, consellans ou aydans, ne  qu'ilz ou aucun d'eulx en aient eu part ou porcion,  prouffit ou promesse quelconques, sauf tant que icellui  Thevenin print et emporta des biens dudit defunct environ  demie-aulne de blanchet, qu'il pendi à sa sainture,  et une petite bouteille de cuir à lui donnée par maistre  Guillaume Perdriel, maistre des garnisons du roy nostre  sire; et la femme de lui qui parle ot, pour son salere  desservi en ensevilissant le corps dudit defunct, et du  consentement dudit maistre Guillaume Perdriel, unes  paire de chauces à homme.
Et dist, sur ce requis, que il est record que oudit saichet  avoit plus de moutons d'or que frans, mais il ne scet  quel nombre.
Et plus ne autre chose ne voult cognoistre  ou confesser.
Si fu fait remettre en la prison de laquelle  il avoit esté attaint.
LE mardi XXXe jour de may, l'an mil CCCIIIJxx et onze  dessus dit, par devant mons.
le prevost, lui estant en  jugement sur les quarreaux, presens honnorable homme  et saige maistres Simon Foison, president en parlement;  maistre Jehan de Cessieres, greffier criminel du roy nostre  sire oudit parlement; Dreux d'Ars, lieutenant dudit mons.
le prevost; Andrieu Le Preux, procureur du roy nostre  sire en Chastellet; Martin Double, advocat illec dudit  seigneur; Jehan de Bar et Miles de Rouvroy, examinateurs  de par le roy nostredit seigneur oudit Chastellet;  fu attaint et fait venir des prisons dudit Chastellet, esqueles  il estoit prisonnier, Jehan Hays, dessus nommé,  lequel, après ce qu'il ot juré aus sains Euvangiles de Dieu  qu'il diroit verité, cogneut et confessa par serement, et  sanz aucune force de question, avoir prins les florins et  or contenus et desclairés en sa confession, cy-dessus  escripte, et par lui autrefois faite, qui li fu leue mot après  autre.
Et, ce fait, continua et persevera en icelle, et  afferma icelle estre vraye par la fourme et maniere que  escripte est cy-dessus.
Ouye laquele confession et requeste faite par ledit  maistre Simon Foison, soy portant comme heritier dudit  defunct maistre Jehan Soulas, tendant à fin d'estre restituez  dudit larrecin en et sur les biens quelconques dudit  prisonnier, et que ad ce ledit prisonnier s'est consenti,  ledit mons.
le prevost, par l'advis et deliberacion desdiz  conseilliers, condempna icellui Hays, prisonnier, à rendre  et païer audit maistre Simon les biens cy-dessus specifiez  et esclarciz, ou valeur et estimacion d'iceulx, par la  prinse, vendue et explectation de tous ses biens quelconques,  et à tenir prison jusques à plain paiement et  solucion d'icelle somme, present ad ce ledit prisonnier,  qui en aucune maniere ne appella ou reclama d'icelle  sentence.
APRèS lesqueles choses ainsi faites, et que lesdiz maistres  Simon Foison et Cessieres se furent partiz dudit jugement  et conseil, demandé fu par ledit mons.
le prevost aus  conseilliers dessus nommez, et à maistres Jaques du Bois,  Michel Marchant, Denis de Bausmes, Yves de Karembert  et Nicolas Blondel, advocat en Chastellet; Robert  Petit-Clerc, Girart de La Haye, Ernoul de Villiers, Nicolas  Bertin, Robert de Tuillieres, Robert de Pacy et  Hutin de Ruit, examinateurs oudit Chastellet, leurs advis  et oppinions comment il estoit bon de proceder contre  ledit Hays, prisonnier.
Tous lesquieulx, veues les accusacions  faites contre ledit Hays, ses excusacions par lui  pretendues, les depposicions desdiz tesmoings, variacions  et denegacions par lui plusieurs fois faites, avec sa derreniere  confession, en laquele il a perseveré et continué  par plusieurs fois, consideré la cause pour laquele il ala  en l'ostel dudit defunct, et que biens qui sont gardez  soubz main de justice ne doivent aucunement estre perilz  ou diminuez, l'offence et mesprenture par lui faite et  commise soubz umbre dudit office de sergent de chapitre,  attendu la valeur et quantité d'or par lui prinse, et l'estat  de sa personne et faculté, delibererent et furent d'oppinion  que il estoit très-fort larron, et que l'en ne le povoit  espargnier que comme tel il ne feust excecuté, c'est  assavoir pendu.
Ouyes lesqueles oppinions d'iceulx conseilliers,  et veu ce present procès, ledit mons.
le prevost  condempna icellui Jehan Hays, prisonnier, à estre excecuté  comme larron.
LE mercredi derrenier jour de may, l'an dessus dit,  par devant honnorable homme et saige maistre Dreue  d'Ars, lieutenant dudit mons.
le prevost; Miles de Rouvroy,  Robert de Tuillieres et Hutin de Ruit, examinateurs  de par le roy nostre sire en son Chastellet de Paris,  après ce que Jehan Hays, prisonnier, dessus nommé, ot  esté admené et attaint en jugement sur les quarreaux, et  que par serement par lui fait aus sains Euvangiles de  Dieu, et sanz aucune force ou contrainte, il ot perseveré  et continué ès confessions cy-dessus escriptes, par lui autrefois  faites, qui lui furent leues mot après autre, dit lui  fu par ledit lieutenant que s'il avoit fait ou commis aucuns  autres larrecins, qu'il en deist la verité, et que par  ledit mons.
le prevost et le conseil avoit esté dit et ordonné,  sentencié et appointié, veue sadite confession,  que pour ses demerites et larrecins par lui faiz et commis,  cogneuz et perpetrez, il seroit oujourd'uy mis à  mort et justicié comme larron, et ainsi lui fu dit, jugié et  prononcié par ledit lieutenant, en ensuïant et enterinant  le jugement contre ledit prisonnier, ou jour d'yer conseillié.
Lequel prisonnier dist que autre chose ne sauroit  dire ou congnoistre que dit a et escript est cy-dessus, et  que il prenoit la mort en gré.
CE fait, ledit Jehan Hays, prisonnier, fu fait mener à  son derrenier tourment; et illec, en la presence de Aleaume  Cachemarée, clerc criminel d'icelle prevosté, commis par  ledit mons.
le prevost à faire fere icelle excecuter et enteriner  ledit jugement, et aussi presens Jehan de Verdun,  dit Le Bourt, Jehan Raimbaut, Guillemin Le Roux, Huet  Le Conte et autres plusieurs sergens à verge, icellui  Jehan Hays cogneut qu'il est nez de la ville d'Orgeville,  à une lieue près de Pacy en Normandie, et que, XIJ ans  a ou environ, qu'il servoit certains maçons en la ville de  Marceilles sur la mer, veant que son maistre auquel il  servoit estoit alez hors de la chambre où il ouvroit, ala  à la tasse de sondit maistre, en laquelle, sanz son sceu, il  print un franc en or, et atant se parti sanz le congié de  sondit maistre, ne oncques puis ne le vit.
Cogneut aussi que, au temps que Yvain de Gales  ala, en sa compaignie plusieurs gens d'armes, ès ysles de  Guernisy, oultre Chierbour, pour illec fere guerre,  il qui parle, comme arbalestrier, ala au service dudit  Yvain, et que pendant le temps qu'il fu esdites ysles, un  sien compaignon, du nom duquel il n'est record, et lui,  trouverent d'aventure, en un vilaige, une jeune femme,  à laquelle sondit compaignon, contre le gré et voulenté  d'icelle femme, et par force, lui present, il ot compaignie  à elle; et assez tost et incontinent que sondit compaignon  ot fait en icelle femme ce qu'il voult, il deposant ot semblablement  compaignie charnele une fois à icelle femme,  mais en ce il ne lui fist aucune force ou violence.
Cogneut avec ce, que nagueires, par le seigneur et  dame de la Trosse, en la rue Saint-Jaques, lui fut presté  un seau de bois ferré pour porter de la lye de vin en sa  maison; mais oncques depuis il ne restitua icellui seau,  lequel, au temps de sa prinse, estoit encores en son hostel  à Paris.
Et dit qu'il prent sur Dieu et sur l'arme de lui,  par la part qu'il entend à avoir aujourd'uy en Paradis, et  sur le saulvement ou condempnacion que l'arme de lui  attent aujourd'uy à avoir et recevoir après sa mort, qu'il  voit qu'il convient qu'il sueffre presentement, que quelque  confession qu'il ait cy devant faite d'avoir prins le  sachet de cuir et les IIJc pieces d'or qui dedens estoient,  et les avoir alouées par la maniere qu'il a plusieurs fois  cogneu et confessé par devant ledit mons.
le prevost, il  en est pur et innocent.
Et autre chose ne voult cognoistre.
Et atant fu le jugement dessus dit, donné et prononcé  contre ledit Hays, excecuté.
Et n'avoit aucuns biens soubz le roy.
AL.
CACHEMARéE.
JEHAN LE GASTELIER.
L'AN DE GRACE MIL CCCIIIIxx ET ONZE, le lundi  XIXe jour de juing, par devant mons.
le prevost, lui  estant en jugement sur les quarreaux, presens maistres  Jehan Truquan, lieutenant dudit mons.
le prevost; Dreux  d'Ars, auditeur; Andrieu Le Preux, procureur du roy  en Chastellet; Martin Double, advocat du roy illec;  Denis de Bausmes et Michel Marchant, advocas oudit  Chastellet; Jehan de Tuillieres, Robert Petit-Clerc, Ernoul  de Villiers, Nicolas Chaon et Robert de Pacy, examinateurs  de par le roy nostre sire oudit Chastellet; fu  fait venir et attaint des prisons dudit Chastellet Jehan Le  Gastellier, pasticier, demourant à Faresmonstier en Brie,  prisonnier detenu oudit Chastellet, et admené des prisons  de noble homme messire Jehan Le Mercier, chevalier,  seigneur de Nouvion et de Fontenay en Brie.
Esqueles  prisons de Fontenay ledit prisonnier avoit esté mis pour  souspeçon d'avoir mal prins et emblé un petit coustel  tranchepain en l'ostel de Jehan de Mons, tavernier, demourant  à Neele; et ledit prisonnier, estant esdites prisons  de Fontenay, avoir cogneues et confessées les confessions  cy-dessoubz desclairées par devant la garde de la justice  dudit lieu de Fontenay, si comme par la teneur du procès  sur ce fait, et envoyé par iceulx audit mons.
le prevost,  tabellionné par le clerc dudit lieu de Fontenay,  puet apparoir, contenant ceste fourme:  LE VENDREDI IJe jour de juing, l'an mil CCC quatrevins  et onze, presens Beraut Tuillier, Denis Farcy, Simon  Gergaut, Jehannin Bauier, Jehannin La Pie et Casin Le  Gros, fu trait des prisons de mons.
de Fontenay Jehan  Le Gastellier, de Faremonstier, prisonnier, pour ce qu'il  estoit mencion qu'il avoit emblé un coustel en l'ostel  Jehan de Mons, tavernier à Neele, et pour autres cas; et  fu interrogué par nous, Jehan de Saint-Pere, bailly de  Fontenay, ledit jour, presens les dessuz diz.
PREMIEREMENT dit et confesse que, le dimenche XXVIIJe  jour de may, il estoit en l'ostel Jehan de Mons, à Neele,  où il but en la compaignie de Jehannin Varlet, Picquet  et Perrin Monnart, de Faremonstier, et print ledit coustel  sur la table et l'emporta hors de leans.
Et dit que quant  la femme dudit tavernier lui demanda ledit coustel, il l'ala  jetter en la cuisine en un englet.
Et dit qu'il avoit entencion  de le embler et emporter.
LEDIT jour, presens les dessus nommez Richart Galichier,  Benart Tassin, Jehan du Paliz, Jehan de Voitron,  Jehan Le Boucher et Guïot Bievont, confessa que quant  les premiers Angloiz furent en Brie, il avoit environ  XIJ ans, et estoit à Faremonstier, quant un appellé  messire Robert Chesnel, chevalier angloiz, le print pour  chevauchier avec lui, et s'en ala avec lui et avec les Angloiz  de Becquoisel à Calais, et d'illec alerent à Yeppre,  et y furent environ deux ans, jusques ad ce que les grans  compaignies assemblerent, que sondit maistre et lui  vindrent avec eulx en France et en Brie, jusques  environ Colemmiers, et furent grant piece ou pays,  faisans plusieurs maux comme Angloiz.
Et dit que sondit  maistre l'amena une fois à Faremonstier, et lui monstra  l'ostel son père, et vit sa suer, qu'il garda des Angloiz,  et aussi plusieurs, si comme il dit.
Et, depuis ce, demoura  environ deux ans avec les grans compaignes.
ITEM, il confessa que, pour le temps qu'il fu avec lesdiz  Angloiz, il gardoit l'ostel son maistre, et les autres  aloient gaignier.
Et dit que quant les varlez amenoient  un prisonnier, ilz le lui bailloient pour rençonner; et lors  ledit qui parle prenoit un baston, et frapoit le bon homme  tant et si largement qu'il en povoit plus, et qu'il escouvenoit  qu'il se rençonnast fort à grant somme; et quant  son maistre estoit venu, il lui disoit: «Nous avons un prisonnier  que j'ay rençonné.» Lequel son maistre lui demandoit:  «Où est-il? Il me le fault veoir.» Tant qu'il lui menoit,  et sondit maistre disoit au bon homme: «Il te fault plus  païer.» Et, quant il qui parle veoit que sondit maistre disoit  ce, pour faire le gré de sondit maistre, il prenoit un  baston, et frappoit sur tant qu'il rençonnoit plus fort que  devant.
LE mercredi VIIe jour de juing, presens les dessus diz,  confessa que durant le temps qu'il fu et a esté avec lesdiz  Angloiz, il, avec sesdiz compaignons, a esté complice de  faire mourir LX François par fort prison, ou par faire  mourir de fain et de trop batre.
IL confesse que quant il s'en revint d'avec lesdiz Angloiz  à Faremonstier, il apporta bien VJxx ducas, qu'il  avoit emblé à ses compaignons.
Requis comment, dit  que il en prenoit en la bourse de ses compaignons, quant  ilz dormoient, de l'un deux, de l'autre un, tant qu'il les  assembla et les bailla à garder à son frere et à sa dame.
ITEM, ledit Gastelier confessa que quant le roy nostre  sire ala premierement en Flandres, il y ala avec messire  Floton de Revel.
Et dit que, en la ville d'Ippre, il  fu consentant d'embler aus Bretons deux males garnies  de tasses d'argent, de robes et d'autres choses, dont il ot  à sa part deux tasses, qu'il vendi, à Yepre, six frans.
ITEM, il confesse que, en la ville de Faremonstier, puis  trois mois ençà, il fu en l'ostel Guillaume Le Serrurier,  lui et un varlet nommé Jehannin Breton; et print ledit  Breton, en un escrin, X frans, dont il en ot six à sa part,  dont il acheta du blé pour faire des gasteaulx à la foire  de Faremonstier.
LE jeudi VIIJe jour de juing, presens Estienne Le Mareschal  et ceulx dessus nommez, sans force ne contrainte  aucune, confessa ledit Gastelier tout ce dessus escript, et  print sur l'arme de lui qu'il est vray.
LE lundi XIJe jour de juing, presens Richart Galichier,  Bernart Tassin, Beraut de Viry, Jehan du Paliz, Jehannin  Le Fevre, Perrin Picquart, Rolet Fore, Jehan Fore,  Jehannin Pocquet, Huguelin Le Lorrain, Jehannin Vachier  et Jehannin La Pie, dist et confessa que tout ce  dessus escript, sanz force ne contrainte aucune, est vray.
ET pour ce que, veues icelles confessions, povoit  apparoir clerement que de la personne dudit prisonnier  aucun autre justicier que les officiers du roy, comme  ledit mons.
le prevost, pour raison de ladite prevosté et  comme bailli de Tournant, soubz qui ressort, et chastellerie  la justice dudit lieu de Fontenay est située et assise,  eust icellui mons.
le prevost, en la presence des dessus diz  conseilliers, fait jurer ledit prisonnier bien et solempnelment  aus sains Euvangiles de Dieu qu'il diroit verité de  toutes les choses, et chascunes d'icelles, qui li seroient  demandées, lequel prisonnier, et par serement sur ce requis,  sanz aucune force ou contrainte, cogneut et confessa  qu'il est homme aagié de XXXIJ ans ou environ, qui,  au temps de sa prinse, estoit et est mariez en icelle ville  de Faremonstier, et que les confessions autrefois par lui  faites, cy-dessus dittes et escriptes, par devant le bailli  et garde de la justice dudit lieu de Fontenay, lesqueles  lui ont esté leues mot après autre, et chascun article separéement  et diviséement, il a autrefois cogneues et confessées  estre vrayes, et les excez, crimes et deliz contenuz  en iceulx, par lui avoir esté faiz, commis et perpetrez;  et encores de rechief continua et persevera, et par serement  afferma icelles estre vrayes, et les avoir faites et  commises, et aidié à faire et commettre, par la fourme et  maniere que cy-dessus sont escrips, sauf tant que il modifia  et clerifia à son entendement, et pour verité dire,  le IIIJe d'iceulx articles, qui contient ceste fourme:  Le mercredi VIJe jour de juing, presens les dessus diz,  confessa que durant le temps qu'il a esté avec les Angloiz,  il, avec de ses compaignons, a esté complice de faire  morir soixante François par force de prison, ou par faire  morir de fain et de trop batre, en ceste maniere, c'est  assavoir: que quant il et sesdiz compaignons passerent, ou  service de leurs maistres engloiz cy-dessus nommez, par  les pays, villes et villaiges du royaume, et ilz trouvoient  aucunes gens françois qu'ilz prenoient prisonniers, quant  ilz n'avoient de quoy païer leurs raençons, ilz lioient les  aucuns en leurs maisons, ne leur donnoient que boire ne  que mengier, et les autres ilz batoient moult durement  et apprement; et ne se puet recorder de plus grant nombre  de prisonniers ou de plus petit des LX par lui cogneuz  oudit article, et aussi ne puet savoir se, par famine ou  desdites batures, les François se morurent ou non, parce  que quant ilz avoient passé par un pays, et ilz n'y trouvoient  mais riens à gaignier, ilz s'en aloient en un autre  pays, et ne enqueroit ne ne faisoit aucunement enquerir  de leurs estas ne de leurs vies.
Cogneut oultre, que durant le temps qu'il fu de Faremonstier  et de Brie, et qu'il avoit la garde des prisonniers  françois prins par aucuns de ses maistres, et aussi de  ses compaignons, il delivra plusieurs de ses amis de prison  sanz païer finance aucune, et que il se feust bien  eschappez d'eulx et de leur compaignie s'il eust osé; mais  pour doubte et paour qu'il avoit lors desdiz Engloiz, qui  estoient moult fors ou pays et royaume de France, il ne  s'en osa oncques aler sanz leur congié, pour ce que s'il  eust esté reprins par iceulx Engloiz, il savoit bien qu'il  estoit mort; car, pour eschever la mort, avoit-il promis  et juré, par sa foy et serement, servir iceulx Engloiz en  acquittant sa raençon.
Et dit, sur ce requis, que en la compaignie et service  desdiz Engloiz il a esté par l'espace de quatre ans continuelz,  et que durant ce qu'il a chevauchié en la compaignie  desdiz Engloiz, il a veu bouter feux par ses compaignons,  et lui present, en plusieurs villes et villaiges  du royaume; mais quant est de lui, il ne bouta oncques  feu ou royaume ne aillieurs.
Et dit que, environ XIJ ans  a, il se parti du service de sondit maistre à son desceu,  lui estant lors demourant en la ville d'Yppre.
Et plus ne  autre chose ne scet des choses à lui requises; et, pour  ce, fu mis arriere à part sur lesdiz quarreaux.
APRèS lesqueles confessions ainsi faites, demandé fu  par ledit mons.
le prevost aus conseilliers dessus nommez  leurs advis et oppinions qu'il estoit bon d'estre fait dudit  prisonnier, et comment l'en avoit à proceder contre lui.
Tous lesquieulx, veu l'estat de la personne dudit prisonnier,  les confessions cy-dessus escriptes, par lui faites, et  les multiplicacions et reiteracions de crimes, tant de lese-magesté  comme de larrecins par lui faites et commises,  qui sont crimes de très-mauvais exemple et chiéent en  grant pugnicion, veu ce qu'il est nez de ce royaume, et  les perseveracions et continuacions par lui faites ès choses  dessus dites, delibererent et furent d'oppinion que l'en  ne le povoit espargnier que il ne feust excecutez comme  traitre, et qu'il l'avoit bien desservi.
Ouyes lesqueles  oppinions et veu ce present procès, ledit mons.
le prevost  le condempna ad ce, c'est assavoir à estre trainé,  decapité, et en après le corps pendu à la justice du roy  nostre sire.
LE mardi XXe jour de juing, l'an mil CCCIIIJxx et onze,  par devant mons.
le prevost, presens maistres Jehan Truquan,  lieutenant dudit mons.
le prevost; Dreux d'Ars,  auditeur; Ernoul de Villiers et Hutin de Ruit, examinateurs,  fu fait venir et attaint en jugement sur les quarreaux  Jehan Le Gastelier, prisonnier dessus nommé,  lequel de rechief, sans aucune force ou contrainte, continua  et persevera ès confessions cy-dessus escriptes, par  lui ou jour d'ier et autrefois faites, qui lui furent leues  mot après autre.
Et, ce fait, par ledit mons.
le prevost,  et en sa presence, lui fu dit, jugié et prononcié la sentence  ou jour d'ier contre lui conseillée.
Et, en après ce,  fu cedit jour d'uy mené à son derrenier tourment ès  halles, ouquel lieu, et en la place acoustumée, icellui  jugement fu excecuté.
OUQUEL jour d'uy fu dit et ordonné au receveur de  Paris que les biens dudit prisonnier estans audit lieu de  Faremonstier il feist inventoirier et mettre en la main du  roy, pour iceulx estre tournez et convertiz au prouffit  du roy nostredit seigneur.
AL.
CACHEMARéE.
JEHANNIN DE LA MONTAIGNE.
L'AN DE GRACE MIL CCCIIIIxx ET ONZE, le mercredi  XXJe jour de juing, par devant mons.
le prevost, lui  estant en jugement sur les quarreaux, presens maistres  Jehan Truquan, lieutenant dudit mons.
le prevost; Dreue  d'Ars, auditeur; Andrieu Le Preux, procureur du roy  nostre sire ou Chastellet de Paris; Miles de Rouvroy, Ernoul  de Villiers, Hutin de Ruit et Gieffroy Le Goibe,  examinateurs de par le roy nostredit seigneur oudit Chastellet,  fu fait venir et attaint des prisons dudit Chastellet  Jehannin de La Montaigne, prisonnier illec detenu, au  pourchas, requeste et poursuite de Jehan Moquereau,  demourant à Saint-Mathurin de Larchant, disant que  lundi derrenierement passé, au soir, li furent mal prins  et emblez, en l'estable de son hostel, deux chevaux, l'un  de poil gris et l'autre brun bay, de la valeur de dix frans  ou environ, et lesquieulx puis lors il a poursuiz au plus  diligenment qu'il a peu, et jusques au jour d'ier, qu'il  trouva iceulx en la ville de Ville-Juyfve, près de Paris,  en la possession dudit prisonnier et de Simon Quillart, que  icelli prisonnier dit estre son varlet, et que pour ce que  ilz furent refusans de lui rendre iceulx chevaux à lui  appartenans, comme dit est, il, par les gens d'icelle ville  de Ville-Juyfve, a iceulx Montaigne et Quillart fait  prendre et admener prisonniers oudit Chastellet pour la  cause dessus ditte.
Lequel de La Montaigne, juré et examiné separement  de dire verité sur les choses dessus dites et autres qui lui  seroient demandées par ledit mons.
le prevost, dist et  depposa, cogneut et afferma, par serement par lui fait aus  sains Euvangiles de Dieu, que lundi derrenierement  passé, environ le jour faillant, ouquel temps lui et sondit  varlet estoient lors au dehors de la ville de Saint-Mathurin  de Larchant, dist à sondit varlet qu'il le attendist un  pou à un buisson qui estoit assez près d'icelle ville et au  dehors, et qu'il avoit à besongnier en ladite ville de Saint-Mathurin,  en laquele il qui deppose ala seul, et en l'estable  d'un homme habitant d'icelle ville, qu'il trouva ouverte,  tempté de l'ennemi, mal print et embla les deux chevaux  dont il a esté trouvez saisis, poursuis par ledit Jehan Moquereau;  lesquieulx chevaux il qui parle admena audit  buisson par devers sondit varlet, lui dist qu'il en prenist  l'un, et ensamble se partirent d'illec en entencion de  venir à Paris, et illec, ou aillieurs où il eust peu trouver  son prouffit d'iceulx chevaux, les vendre.
Et dit que  dudit larrecin sondit varlet n'est en riens coulpable ou  saichant autrement que dit est, et que quant que sondit  varlet lui demanda où il avoit prins yceulx chevaux, il  lui respondi qu'il en avoit à faire, et que en icelle ville  de Saint-Mathurin il avoit de très-bons amis.
Cogneut aussi que c'estoit le premier larrecin et mesfait  qu'il eust oncques fait, et que tout le temps de sa vie,  et par especial puis XIJ ou XIIIJ ans ençà, qu'il se departi  de la ville de Chasteau-Regnaut en Anjou, dont il est  nez, et auquel temps ses pere et mere alerent de vie à  trespassement, il aprint au mestier de maçon, et dudit  mestier s'est continuelment, puis le temps, vesqu bien  et honnestement jusques ad present ès pays de Berry et  de Bourgoigne, de Champaigne, du Liege, de Gastinoiz,  de Brie et d'aillieurs, là où il a ouvré dudit mestier.
Auquel Montaigne, prisonnier, fu de rechief, par ledit  mons.
le prevost, commandé et fait jurer qu'il deist verité  des autres larrecins que faites avoit, disant que s'il ne les  disoit et avoit en soy regard de les confesser, qu'il les lui  feroit cognoistre, et le feroit très-bien et fort mettre à  question.
Lequel prisonnier dist et afferma par serement  que plus ne autre chose n'avoit mesfait ou emblé que  cogneu a cy-dessus, et que mons.
le prevost se prenist  garde qu'il feroit à sa personne, car il estoit clerc et portoit  sur sa teste le signe de tonsure, qui, passés sont  XIIIJ ans, lui avoit esté donné par l'evesque d'Angiers,  lors estant en icelle ville de Chasteau-Regnaut, environ  heure de midi.
Ledit evesque estoit lors vestu d'une  grant houpelande fourrée, et enmi une chapele ou sale  où il estoit lors logiez en icelle ville de Chasteau-Regnaut.
Et n'est record s'il fu aucunement examinez par  ledit evesque ou ses commis, ne aussi qui estoit present,  ne que ledit evesque lui fist lors ne encharga à faire ou  dire; mais il est bien record que de ce l'en ne lui voult  donner lettre aucune, et qu'il n'en a point, jà soit ce  que, au temps que ladite tonsure lui fu donnée par ledit  evesque, il aprenist son Donnet ou Catonnet.
Et dit,  sur ce requis, qu'il ne scet lire ou cognoistre lettre  aucune.
Et pour savoir s'il est voir ou non, lui a esté monstré  le Sautier, ouquel et sur lequel l'en a acoustumé de examiner  et esprouver ceulx qui dient qui sont clers, pour  savoir de lui s'il sauroit lire ou cognoistre lettre aucune.
Lequel prisonnier a, comme devant avoit fait, respondu  qu'il ne savoit ne ne scet lire ou cognoistre lettre quelconques.
Et après plusieurs variacions et denegacions  faites par icellui prisonnier sur les interrogacions à lui  faites comment il print ladite tonsure, et que de rechief  il ot juré aus sains Euvangiles de Dieu, et sur la part qu'il  entendoit à avoir en Paradis, dire verité, cogneut et confessa,  sans aucune force ou contrainte autre que dit est  dessus, que verité est que environ XIIIJ ans a, et paravant  ce que il aprenist au mestier de maçon, il avoit esté, avec  plusieurs enfans d'icelle ville de Chasteau-Regnaut, à  l'escole en ladite ville, et avoit aprins jusques à son Donnet  ou Caton, n'est record lequel, et que lors il savoit  bien lire, et toutesvoyes n'avoit-il oncques eu tonsure  qui lui feust donné de main d'evesque, ne que par devant  lui il eust esté pour avoir et obtenir icelle, ne aussi n'en  ot oncques, il qui parle, lettres quelconques; mais la  verité est que, environ deux ans après ce qu'il ot laissié  l'estude, et qu'il aprenoit audit mestier de maçon, ainsi  comme lui qui parle et autres compaignons d'icelle ville  se esbatoient ensamble, et qu'ilz se prindrent à parler li  uns à l'autre de leurs tonsures, et que lui qui parle ot dit  qu'il n'avoit oncques eu tonseure ne porté icelle, l'un  d'iceulx compaignons, du nom duquel il n'est ad present  record, lui dist et conseilla que il feist faire sa tonsure,  et qu'il la povoit bien prendre sanz prejudice, pour ce  qu'il avoit esté à l'escole, et que quant il en estoit partiz,  il savoit assez lire et cognoistre ses lettres; par l'ennortement  duquel compaignon, et autres qui lors estoient presens,  il fist lors et nouvellement faire fere sadite tonsure  par un barbier demourant en icelle ville, auquel il fist  lors rere icelle sur sa teste, et ainsi l'a depuis continuelment  portée, et à ce tiltre, et non autrement.
APRèS lesqueles confessions ainsi faites par ledit prisonnier,  demandé fu aus conseilliers dessus nommez, par  ledit mons.
le prevost, leurs advis et oppinions comment  l'en avoit à proceder contre ledit prisonnier, et qu'il  estoit bon de faire de lui.
Tous lesquieulx, veu l'estat et  personne dudit prisonnier, qui est homme maçon et vacabond,  et qui ne scet lire ou cognoistre lettre aucune,  veue sadite confession faite sur la maniere de la prinse de  la tonsure abusive par lui faite de sa voulenté, delibererent  et furent d'oppinion qu'il n'estoit pas homme habile  pour porter tonsure, et que celle qu'il avoit sur sa  teste estoit faulse et abusive, et n'en devoit aucunement  joïr ne user, mais devoit estre rez tout jus, comme homme  inhabile pour joïr et user dudit previlege de clerc.
Et,  ce fait, veue la confession faite par icellui prisonnier,  consideré la maniere d'icelle prinse, et afin de savoir plus  à plain par sa bouche la verité d'aucuns autres crimes,  s'il en avoit faiz, furent d'oppinion qu'il feust mis à question.
Ouyes lesqueles oppinions et veu ce present procès  et confessions faites par ledit prisonnier, ledit mons.
le  prevost le condempna à estre rez tout jus, et, en après,  à estre mis à question; et icellui jugement prononça en  la presence dudit prisonnier.
EN enterinant lequel jugement, ledit prisonnier fut  fait rere tout jus, et après fait despouillier tout nu, mis,  lié et estendu à question sur le petit tresteau, et avant  ce que l'en jettast sur lui aucune eaue, requist instanment  que hors d'icelle question l'en le voulsist mettre, et il  diroit verité de plusieurs larrecins qu'il avoit fais et commis.
Si fu mis hors de laditte question et ramené en jugement  sur lesdiz quarreaux; ouquel lieu, et en la presence  desdiz conseilliers, hors de toute question, et sans aucune  force ou contrainte, icelli prisonnier, après ce qu'il ot de  rechief juré aus sains Euvangiles de Dieu qu'il diroit verité,  cogneut et confessa que, deux mois a ou environ, qu'il  avoit ouvré dudit mestier de maçonnerie en la ville de  la Charriere en Gastinoiz, au partement qu'il fist d'icelle  ville, print enmi les champs, au dehors et près d'icelle  ville, une jument qui paissoit, laquele il mena en la ville  d'Estampes, et illec la vendi la somme de deux escuz,  qu'il en ot et receut, et iceulx appliqua à son prouffit.
COGNEUT avec ce, que, trois ans a ou environ, qu'il  se parti de ladite ville de Chasteau-Regnaut en Thouraine,  au partement que il fist d'icelle ville, pour la povreté de  sa personne, et afin d'avoir de quoy vivre, tempté de  l'ennemi, et saichant que en l'ostel Jehan Maquignon,  demourant en ycelle ville, avoit un assez bon petit cheval,  et lequel il avoit plusieurs fois veu, ala de nuit en  l'ostel dudit Maquignon, ouvry l'uis de l'estable où ledit  cheval estoit, ainsi que autrefois l'avoit veu ouvrir, en  laquele il print un cheval de poil noir qui y estoit, et  icellui mena en la ville d'Estampes, et illec le vendi et  en receupt la somme de cinq frans; et oncques puis ne  fut ou pays veu, mais dès lors s'en absenta.
Dist oultre que, environ le temps de la prinse dudit  cheval, et paravant un pou, il veant que sur l'establie  de Jehannin Le Cousturier, demourant en ladite ville de  Chasteau-Regnaut, n'avoit aucune personne qui gardast  les biens qui estoient illec, print en l'ostel d'icellui Cousturier  un juppon qui y estoit, lequel povoit valoir environ  XVJ s., et lequel il a usé.
Item, cogneut en ce temps mesmes, en l'ostel Jehan Le  Sueur, savetier, avoir mal prins une certaine piece de cuir  de laquele il fist carreler ses solers, et le residu vendi, en  ladite ville de Chasteau-Regnaut, la somme de VJ s.
par.
.
Item, cogneut que, un an a ou environ, il estant logiez  en la ville de Seele la Grant en Berry, trouva sur la  table de son hoste une bourse et une sainture, en laquelle  bourse il print la somme de V s.
.
Item, cogneut que, en la ville de Louvry en Alemaigne,  assez près de Mez en Lorraine, il, puis un  an a ou environ, en un certain hostel où il avoit ouvré,  trouva à part une houpelande, laquele il a vestue; et  pour ce qu'il veoit que nul ne gardoit icelle, la print et  emporta; et environ lors valoit icelle houpelande la  somme de XX ou XXIIIJ s.
par.
.
Et autre chose ne plus que  dit est ne voult cognoistre, et, pour ce, fu fait remettre  en la prison de laquelle il avoit esté attaint.
ITEM, le jeudi ensuivant, XXIJe jour dudit mois de juing,  l'an dessus dit, par devant mons.
le prevost, presens  maistres Jehan Truquan, lieutenant dudit mons.
le prevost;  Dreue d'Ars, auditeur; Martin Double, advocat  du roy; Michel Marchant, Yves Karembert, advocas ou  Chastellet; Hutin de Ruit et Gieffroy Le Goibe, examinateurs  en ycellui Chastellet; fu fait venir et attaint en jugement  sur les quarreaux dudit Chastellet le dessus nommé  prisonnier Jehannin de La Montaigne, lequel, après ce  qu'il ot juré aus sains Euvangiles de Dieu qu'il diroit verité  des choses par lui confessées, et sanz aucune force ou  contrainte, continua et persevera ès confessions ou jour  d'ier par lui faites, et icelles afferma par serement estre  vrayes par la fourme et maniere que escriptes sont cy-dessus,  et lesqueles lui furent leues mot après autre.
Et,  ce fait, fu fait traire à part sur lesdiz quarreaux, et, en  après ce, par ledit mons.
le prevost fu demandé ausdiz  conseilliers leurs advis et oppinions qu'il estoit bon de  faire dudit prisonnier, et comment l'en procederoit contre  lui.
Tous lesquieulx, veues la valeur et estimacions faites  des larrecins fais par ledit prisonnier, cy-dessus escrips,  la multiplicacion d'iceus, et les reiteracions par lui faiz,  tant de jour comme de nuys, par plusieurs et diverses  fois, l'estat de sa personne, que l'en ne le povoit espargnier  qu'il ne feust excecuté comme larron, et qu'il feust  pendu comme tel.
Oyes lesqueles oppinions et veues les  confessions cy-dessus escriptes, faites par ledit prisonnier,  ledit mons.
le prevost le condempna à estre excecuté  comme larron, et icellui jugement prononça en la presence  dudit prisonnier.
OUQUEL ledit prisonnier fu mené à son derrenier tourment,  et illec, en la presence de Aleaume Cachemarée,  clerc juré de la prevosté de Paris, commis par ledit mons.
le prevost à estre present à faire fere l'exploit et excecution  de la personne dudit prisonnier, et excecuter le  jugement contre lui oujourd'uy prononcé; de Guillemin  Donnal, Raoulet Barbere et Jehan du Pré, sergens à cheval;  Jehan Courbertran, Jehan Le Serreurier, Guillaume  Fere, Guillaume Rouget, et autres sergens tant à cheval  comme à pié, icellui prisonnier Jehan de La Montaigne  continua et persevera ès confessions par lui oujourd'ui  faites par devant ledit mons.
le prevost; et, oultre ce,  cogneut que, puis le temps qu'il se sceut cognoistre  jusques à son emprisonnement dessus dit, et en plusieurs  et divers lieux, et à diverses fois, il a prins et emblé,  tant pos, plas, escueles et salieres d'estain, par si grant  nombre, qu'il n'en est record, ne de la valeur d'iceulx,  et que toutes fois qu'il n'avoit point d'argent, il prenoit  les choses dessus dites, et aussi haches, coignées, serpes  et autres menues choses, là où il les povoit prendre et  avoir, pour son vivre avoir et soustenir, et n'avoit aucun  regart là où il les prenoit, ne à quele heure, car aucune  fois il en prenoit de nuit, et l'autre par jour; et samblablement  avoir prins deux paeles d'arain en la conté du  Perche, n'est record où ne en quel lieu il print icelles,  lesqueles il a vendues et l'argent appliqué à son prouffit.
Item, cogneut que, IIJ ans a ou environ, qu'il estoit  varlet servant et demourant en la ville de Bondis, en  l'ostel Guillot Fremin, il, de nuit, mal print et embla en  la granche d'icellui hostel, à plusieurs fois, le nombre de  IIJ sextiers de blé, lesquieulx il emporta lors et vendi, ou  marchié de Paris, la somme de deux frans, n'est record  s'il y ot plus ou mains.
Cogneut avec ce, ledit deposant, que, IIJ ans a ou  environ, autrement du temps n'est record, et en passant  par la conté du Perche, trouva enmi les champs une  jument qui paissoit herbe en un champ, laquele n'avoit  aucune garde, laquele il print, et icelle mena en la ville  de Chasteaudum, et illec la vendi la somme de XXXV s.
.
Item, cogneut que, quatre ans a ou environ, en passant  par un bois qui est en la conté du Perche, trouva oudit  bois et vit sept ou huit pourceaulx, n'est record lequel,  qui paissoient esdiz bois, à sept lieues de la ville de Nogent,  et qui estoient sanz garde, lesquieulx il chassa hors  dudit bois, et iceulx mena à la foire que l'en dit la Magdalene,  et ou lieu que l'en dit Yslers, distant à deux  lieues du lieu et bois où prins avoit iceulx pourceaux, et  là les vendi la somme de VJ frans, jà soit ce qu'ilz vaulsissent  bien lors la somme de XVJ frans, si comme il lui fu  dit lors après la vente par lui faite d'iceulx pourceaux.
Et dit que c'est le premier larrecin qu'il fist oncques.
Cogneut oultre, il qui parle, que VIIJ jours après la  Penthecouste derrenierement passée ot un an, qu'il qui  parle estoit lors demourant en la ville Vournay, en la  duchié de Berry, et en laquele ville il avoit demouré et  ouvré par l'espace de XV jours ou environ, à la priere et  requeste du curé d'icelle ville qui lors estoit, et lequel  dit à lui qui parle que entre lui et son predecesseur, curé  dudit lieu, avoit très-grant noise et riote pour raison de  ladite cure, que un chascun dist à lui appartenir; et après  plusieurs parolles dites entre eulx, fu requis par icellui  curé de donner une buffe à celui qui avoit esté curé paravant  lui.
Et pour acomplir et enteriner la voulenté dudit  curé, auquel il avoit promis faire et acomplir sa requeste,  vit d'aventure, sur un soir, aler icellui predecesseur curé,  et passer par devant la maison dudit curé, lequel, ainsi  veu par lui qui parle, il assailli, et d'une espée qu'il tenoit  nue en sa main le feri et navra en la teste, et le abati  à terre; et, lui ainsi cheu, icellui curé de present se print  à batre et navrer très-inhumainement ledit predecesseur  curé, et de fait lui coppa, li present, tous les dois d'une  de ses mains; lequel navré ilz laisserent en la place comme  tout mort; et ouy dire, il qui parle, environ J ou IJ jours  après, que ledit navré, pour lesdites playes, estoit alez  de vie à trespassement.
Lesqueles choses ainsi ouyes, il  qui parle, pour doubte de justice, se absenta du pays, et  ledit curé qui lors estoit fu prins et emprisonné, et mené  à Bourges ès prisons de l'arcevesque dudit lieu, esqueles  il est alez de vie à trespassement, si comme l'en  lui a dit depuis en icelle ville de Bourges, par où il a  passé.
Et dit, sur ce requis, que dudit prestre, pour lui  aidier à fere ledit murdre, il n'ot oncques denier ne  maille, prouffit ou promesse quelconques.
Et ne voult  aucune chose plus dire ne congnoistre en son prejudice.
ET, pour ce, par l'advis et deliberacion desdiz sergens,  icellui Jehannin de La Montaigne fu un pou, et du consentement  dudit prisonnier, trayné environ la justice du  roy nostre sire, et, en après ce, le jugement dit contre  lui prononcé, excecuté et mis à mort, et en cest estat et  perseveracion fina ses jours.
Et n'avoit aucuns biens.
AL.
CACHEMARéE.
GIEFFROY AUDE.
L'AN MIL TROIS CENS QUATREVINS ET ONZE, le vendredi  XXIIJe jour de juing, par devant maistre Jehan  Truquan, lieutenant de mons.
le prevost, presens maistres  Dreue d'Ars, auditeur, et Hutin de Ruit, examinateur,  fu fait venir en jugement sur les quarreaux du Chastellet  Gieffroy Aude, tixerrant de draps, demourant partout,  prisonnier oudit Chastellet, pour souspeçon d'avoir mal  prins et emblé environ quatre aulnes et demie de drap  vert escru et tout mouillié, et ouquel apparoit assez, comme  freschement et nagueires, pour le estendre et parer, il  avoit esté mis ès lices acoustumées à mettre pour les ordonner,  et duquel il a esté trouvé saisi, et le exposoit en  vente.
Lequel prisonnier, juré aus sains Euvangiles de Dieu  de dire verité sur ce que dit est et autres choses qui lui  seroient demandées, cogneut et afferma par serement qu'il  est nez de Chaumont en Veucxin, homme tixerrant  de draps, et lequel, puis un an a ou environ, s'est partiz  d'icelle ville pour venir ouvrer à Paris, et gaignier sa vie  au mieulx qu'il a peu, et dudit mestier, puis demi-an en  ençà, a ouvré en la ville de Saint-Marcel le plus diligenment  qu'il a peu et sceu.
Et quant est du drap trouvé  en sa possession, dit que verité est que oujourd'uy matin  qu'il se fu parti et alé de la ville de Paris, pour aler au  Lendit veoir s'il pourroit recouvrer aucun petit drap à  bon marchié pour soy vestir, et au retour qu'il faisoit et  a fait dudit Lendit, entre la Chappelle Saint-Denis et le  molin à vent qui est venant à Paris, encontra d'aventure,  sur la chaucée, un compaignon qu'il ne cognoist, lequel  aloit à Lendit vendre ledit drap, si comme il lui disoit,  duquel compaignon il acheta icellui drap au pris de dix  soulz six deniers l'aulne, et pour tout ce lui païa XLVIIJ s.
par.
.
Et dit que en s'en revenant et passant parmi la ville  de Paris, pour ce qu'il lui fu en advis qu'il avoit assez  bon marchié dudit drap, jà soit ce qu'il ne fust pas prest  ne appareillié, il le mist en l'ostel d'un retondeur pour  le appareillier, ainsi qu'il est de raison de faire.
Requis là où il a jeu la nuyt precedent, à quelle heure  il s'est aujourd'ui levé, qu'il a fait et où il a esté par tout  ledit jour jusques ad present, respond par serement et  dit que, la nuyt precedent, il a jeu en la rue Saint-Jaques,  en la chambre et hostel d'un sien serourge qui est vingneron,  et ne scet enseigner le lieu de leur demeure s'il  n'estoit menez en icelle rue; que aujourd'ui matin il,  environ VJ heures, se leva, et, lui levé, vint avec sa suer  veoir une chambre que elle avoit louée d'un homme  cousturier, demourant assez près du carrefour Saint-Sevrin,  et duquel cousturier il ne scet le nom; d'ilec s'en  ala veoir Dieu à Nostre-Dame de Paris, et en après s'en  retourna en l'ostel dudit cousturier, où il trouva sadite  suer qui ordonnoit sa chambre pour leur demeure fere  à la Saint-Jehan-Baptiste ensuïant, qui se desjeunoient,  avec lesquieulx il se desjeuna, et d'illec s'en ala esbatre  en la place Maubert, en laquelle il vit jouer par longtemps  le jeu des bateaux que l'en y faisoit; et dudit lieu,  recordant que oudit jour d'uy, environ heure de prime,  lui avoit esté dit que ledit drap seroit retondu et appareillié  au cop de nonne, s'en retourna environ icelle  heure de nonne par devers ledit tondeur, en entencion  d'avoir et recouvrer icellui drap, ouquel lieu, ou assès  près d'ilec, il fu prins, arresté et admené prisonnier, ne  scet la cause pourquoy.
Et, ce fait, fu fait traire à part  sur lesdiz carreaux.
APRèS lesqueles choses ainsi faites, demandé fu par ledit  lieutenant ausdiz conseilliers et autres gens, tant sergens  comme autres, leurs advis et oppinions comment bon  estoit de proceder contre lui.
Tous lesquieulx, veu l'estat  et personne dudit prisonnier, qui est homme oiseux et  vacabond, la confession cy escripte par lui faite, qui se  contraire à soy-mesmes, mais sont mençonges par ledit  prisonnier acumulées pour couvrir sa honte et mauvaistié,  la valeur dudit drap, dont chascune aulne, en l'estat qu'il  est, vault XX s.
t.
ou mieulx, que icelli drap estoit et est  tout frès mouillié, et qui nouvellement et nagueires a  esté mis hors des lices, si comme par l'inspeccion d'icellui  puet apparoir, delibererent et furent d'oppinion,  attendu ce que Jehan Le Chaussier, foulon, demourant  à Saint-Marcel, juré en la presence dudit prisonnier, et  contre lequel icellui prisonnier n'a sceu dire reproiche qui  vaille, dit et afferme par serement que, mardi derrenierement  passé, environ heure de vespres, il, à l'aide d'aucum  de ses gens et serviteurs, tendi le drap entier de  XVIIJ aulnes, duquel icelles quatre aulnes et demie sont  yssues, et ont esté coppées, ès poulies communes estans  à lui et autres drappiers, en la ville de Saint-Marcel, et  le atacha et estendi au mieulx qu'il pot et en la maniere  acoustumée; et que le landemain matin, qui fu mercredi,  ainsi comme il ala en ladite place pour cuidier veoir et  ordonner sondit drap, trouva que l'en lui avoit emblé  icellui; que pour savoir par sa bouche la verité là où il  avoit prins icellui drap, il feust mis à question.
Ouyes  lesqueles oppinions, ledit lieutenant condempna ad ce  ledit prisonnier, et icellui jugement li dist et prononça  en sa presence.
EN enterinant lequel jugement, ledit prisonnier fu fait  despouillier tout nu, mis, estendu et lié à la question sur  le petit tresteau; et, assez tost après ce, requist instanment  que hors d'icelle question l'en le voulsist mettre,  et de ce il diroit la verité, et la maniere comment il avoit  prins et emblé icellui, avec plusieurs autres larrecins.
Si  fu mis hors de ladite question, mené chauffer en la cuisine  en la maniere acoustumée, et, en après ce, ramené  en jugement sur lesdiz quarreaux; ouquel lieu, et hors  de toute question, sans aucune force ou contrainte, et  que de rechief icellui prisonnier ot juré aus sains Euvangiles  de Dieu qu'il diroit verité, cogneut et confessa par  serement que, quelques variacions ou denegacions que  faites ait cy-dessus, et en soy corrigant, verité est que,  lui estant en la ville de Saint-Marcel, et soy esbatant  auprès et dessus la riviere, qui est assez près et joignant  des lices où l'en estant les draps de ladite ville pour les  ordonner, vit, mardi derrenierement passé, icellui homme,  du nom duquel il n'est record, jà soit ce qu'il ait icellui  veu par plusieurs fois, lequel tendi ledit drap esdites  lices, et celle nuyt mesmes il, par temptacion de l'ennemi,  passa au travers d'icelle riviere de nuyt, environ  minuyt, ala ausdites lices, et icellui drap despendi, et, en  après ce, le porta mucer en un vielz masure de ladite ville,  et illec se coucha dormir jusques à grant jour; duquel  drap, au partir qu'il fist du lieu où il avoit mis icellui, il  en coppa environ une aulne et demie, qu'il vendi X s.,  le mercredi ensuivant, à deux varlez qui se disoient demourans  en l'ostel Regnaut de La Mote, mary de la femme  au feu le maistre des garnisons.
Item, ce jour mesmes, il print et coppa dudit drap trois  aulnes et demie ou environ, qu'il porta vendre et vendi  à un drappier demourant au coing de Saint-Innocent, au  lez devers la Tonnelerie, la somme de XXIIIJ s.
parisis,  desquelx XXIIIJ s.
il, ou jour d'ier, acheta des chauces et  solers, et aussi des robes linges.
Item et samblablement avoir vendu dudit drap environ  V quartiers, à deux compaignons, qui le mirent en garde  en l'ostel mons.
l'evesque de Paris, à la porte Saint-Anthoine,  et lui present; et le residu dudit drap est ce qu'il  avoit porté sur le tondeur dessus dit.
Item, cogneut que, un an a ou environ, de nuyt, il  entra en l'ostel de Guillaume Guillotin, demourant à  Chaumont en Veucquessin, par une des fenestres dudit  hostel, ouquel lieu, il print un drap gris contenant VIIJ aulnes  ou environ, qu'il vendi, en la ville de Maigny, chascune  aulne VIIJ s.
.
Item, cogneut que, deux mois a ou environ, en icelle  ville de Chaumont, en l'ostel d'une femme nommée La  Quedaire, ouquel lieu il estoit lors couchiez de nuit, il  trouva un coffre ouvert, ouquel il print deux escuz et  un franc en or, et une sainture d'argent, laquele il vendi,  en la ville de Beauvaiz, XVJ s.
.
Item, ou chastel dudit lieu de Chaumont, deux ans a  ou environ, avoir prins de jour environ quatre toisons  de laine, par li vendus, en icelle ville, XIJ s.
.
Et samblablement,  puis an et demi a, avoir rompu de nuit, oudit  chastel de Chaumont, une huche ou coffre appartenant  à une femme nommée La Moradase, et en ycellui coffre  avoir prins plusieurs viroles d'argent à cousteaux et fraitin  d'argent, lequel il vendi, en la ville de Gisors, la somme  de VJ fr.
.
Cogneut avec, que, depuis demi-an a ou environ, en  passant par la ville de Flory sur Ondele, et en buvant en  un hostel d'icelle ville, il print unes chauces de drap pers  qui sechoient en la court dudit hostel, lesqueles il a usées  et appliquées à son prouffit; et povoient lors icelles  chauces valoir la somme de V s.
ou environ.
Et autre  chose ne voult de present confesser, et, pour ce, fu fait  remettre en la prison de laquelle il avoit esté attaint.
LE mercredi ensuivant, XXVIIJe jour dudit mois de juing,  l'an dessus dit, par devant mons.
le prevost, presens  maistres Jehan Truquan, Guillaume Drouart, lieuxtenans  dudit mons.
le prevost; Dreux d'Ars, auditeur; Andrieu  Le Preux, procureur du roy nostre sire en Chastellet;  Martin Double, advocat dudit seigneur illec; Jehan de  La Folie, receveur de Paris; Robert de Pacy, Hutin de  Ruit et Gieffroy Le Goibe, examinateurs oudit Chastellet;  fu fait venir et attaint en jugement sur les quarreaux  dudit Chastellet Gieffroy Aude, prisonnier dessus nommé,  lequel, examiné et par serement de dire verité des accusacions  contre lui imposées et confessions par lui faites,  cy-dessus escriptes, sans aucune force ou contrainte, cogneut  et confessa que les larrecins contenues et declairées  ès confessions cy-dessus escriptes, par li autrefois faites,  et lesqueles lui furent leues mot après autre, estoient  vrayes par la fourme et maniere que escriptes sont, et  en icelles continua et persevera; et, pour ce, fu fait traire  à part sur les quarreaux.
ET, CE FAIT, ledit mons.
le prevost demanda aus dessus  diz presens conseilliers leurs advis et oppinions sur ce,  et qu'il estoit bon de faire dudit prisonnier.
Tous lesquieulx,  veu l'estat de sa personne, les larrecins contenues  en ce present procès, par lui faites et cogneues, les  multiplicacions et reiteracions d'icelles larrecins, avec la  valeur, l'eure des prinses furtives par li faites de nuit, les  fractions et romptures de coffres par li fais, delibererent et  furent d'oppinion que ledit prisonnier estoit très-fort larron,  et que l'en ne le povoit espargnier qu'il ne feust excecuté  comme larron, c'est assavoir pendu.
Oyes lesqueles  oppinions et veu ce present procès, ledit mons.
le prevost  condempna ad ce ledit prisonnier, et en sa presence.
APRèS la prononciacion duquel jugement, icellui prisonnier  requist instanment que par ledit mons.
le prevost,  ou autres ses commis et deputez, il feust oy d'aucunes  choses qu'il vouloit encores cognoistre plus avant que  fait n'avoit, pour ce qu'il veoit bien qu'il estoit sur sa  fin, et que avec soy, pour le salut de son arme, il ne vouloit  pas emporter les autres crimes que fais avoit sans les  cognoistre en sa vie devant le peuple, pour descharger  sa conscience.
Par lequel mons.
le prevost, et de son  commandement, furent commis et envoyez maistre Jehan  Truquan, lieutenant dudit mons.
le prevost, et maistre  Hutin de Ruit, examinateur, en la presence desquelx, et  aussi de Aleaume Cachemarée, clerc de la prevosté, icellui  prisonnier, oultre et par-dessus ce que dessus est dit  et escript, et en augmentant à sa charge les confessions  cy-dessus escriptes, cogneut et confessa que, environ le  Noël derrenierement passé ot deux ans, autrement du  temps n'est record, lui qui parle, accompaigniez de deux  varlès tixerrans de draps, nommez l'un Guillemin et  l'autre Jehannin, jeusnes hommes et nez du pays de Picardie,  de leurs estas n'est autrement record, ne ne scet  où ilz sont demourans, ne puis icellui ou pou près ne  vit yceulx, lors tous demourans en la ville de Chaumont  en Veucxin, saichant que une femme demourant en icelle  ville, nommée La Bequedaire, si comme il lui est avis,  avoit un coffre à retrait en icelle ville et chastel de Chaumont,  et ouquel l'en disoit qu'il avoit moult de biens,  environ heure de minuyt, par le moyen et aide d'une  eschiele, monterent oudit chastel, et en ycellui entrerent  par les guerites dudit fort; ouquel chastel, eulx estans  dedens, et à l'aide d'une hoe qu'ilz trouverent enmi ledit  chastel, rompirent le coffre ou huche d'icelle femme, et  en icelli prindrent la somme de IJc frans, tant en or comme  en argent monnoyé, de laquelle somme il qui parle, pour  sa part de ce, ot XXV frans en or et environ XXV frans en  menue monnoye, avec deux courroyes d'argent, qu'ilz  vendirent ensamble en la ville de Beauvaiz, pour faire  leurs despens, la somme de XIJ frans ou environ.
Cogneut avec ce, que en ce temps mesmes, il qui  parle et lesdiz deux compaignons ont, à plusieurs et diverses  fois, et en divers lieux et mettoiries, prins environ  XIJ chatris oudit païs de Chaumont, et par nuit, lesquieulx  ilz apportoient en leurs hostel et chambre qu'ilz  avoient en icelle ville de Chaumont, et les appliquoient  à leur prouffit et les mengoient pour leur despence.
Et,  avec ce, en icellui temps mesmes, avoir entré par force  et rompu en icelle ville, de nuyt, plusieurs huys de celiers  et de caves appartenans aus bonnes gens de ladite  ville, et en iceulx celiers ou caves avoir prins pour leur  vivre, à diverses fois et journées, tele et si grant quantité  de vins pour leur despence faire comme bon leur  sembloit, et une fois plus et l'autre mains, et jusques à  tel nombre qu'il ne le sauroit extimer, ne la valeur d'icellui,  autrement que toutes fois qu'ilz en avoient besoing,  ilz en aloient querre par la maniere que dit est, sanz en  païer denier ne maille.
Cogneut oultre, que lui et lesdiz compaignons, environ  ledit temps, de nuyt, mal prindrent et emblerent en  l'eglise de Lailliere, assise en ladite ville de Chaumont, à  plusieurs fois, la charge de deux chevaux de blé, et en  icelle eglise avoir entré par les fenestres dudit hostel, et  en icellui avoir prins, en un quaque, environ IJc de harant  blanc, qu'ilz despendirent en leur hostel, comme dit est,  avec plusieurs poussins et oisons par eulx prins oudit  pays, et despendus comme dessus.
Cogneut oultre, que lui seul, puis un an ençà, a prins  de jour, en l'ostel d'une femme nommée La Bequedaire,  en un coffre ouvert estant enmi son hostel, une sainture  d'argent, laquele il vendi, en la ville de Beauvaiz, la  somme de XX s., avec unes patenostres à femme, lesqueles  il jetta l'aval assez tost après ce qu'il fu au dehors d'icellui  hostel, pour ce que elles ne valoient riens.
Cogneut oultre, que puis XV jours ençà, il estant au  dehors de la porte Saint-Anthoine, veant que à une charrue  qui estoit aus champs n'avoit aucun qui la gardast,  print et osta un coustre qui estoit à icelle charrue, lequel  il apporta à Paris, et illec le vendi la somme de IJ s.
par.
.
Et, ce fait, ledit prisonnier fu mené à son derrenier tourmant,  et illec persevera et continua ès confessions dessus  escriptes; et atant fu ledit jugement contre lui prononcié  excecuté.
Et n'avoit aucuns biens.
AL.
CACHEMARéE.
COLETTE LA BUQUETE.
L'AN DE GRACE MIL CCCIIIIxx ET ONZE, le lundi  XXVJe jour de juing, par devant maistre Dreux d'Ars,  lieutenant de mons.
le prevost, presens maistres Jehan  Blanchet, maistre des requestes de l'ostel mons.
de Bourgoigne;  Martin Double, advocat du roy en Chastellet, et  Jehan Jouvenel, advocat en parlement et prevost des  marchans; fu faite venir et attainte en jugement sur les  quarreaux dudit Chastellet Colette La Buquete, prisonniere  detenue oudit Chastellet, pour ce que elle est alée  en l'ostel de monseigneur Jehan Le Mercier, seigneur  de Nouvion et de Fontenay, illec a mené un sien petit filz,  et dit et provulgué publiquement que icellui enfant  estoit filz dudit seigneur de Novion.
Et de fait, pour ce  que les gens dudit seigneur de Novion avoient dit et  deffendu à icelle prisonniere que doresenavant ne venist  en l'ostel dudit sire de Nouvion, et par maniere de desrision,  et pour faire blasme et diffame audit sire de Nouvion,  avoit mis sur le bras dudit enfant un rolle ou  escriptiau ouquel avoit escript: «Cest enfant est filz messire  Jehan Le Mercier, sire de Novion.» Et icellui rolle ou escripteau  avoit cousu à la manche et sur le bras dudit enfant.
Laquelle prisonniere, jurée aus sains Euvangiles de  Dieu de dire verité sur les choses dessus dites, et autres  choses qui lui seroient demandées, et que elle ot esté  examinée à grant diligence, cogneut et confessa par son  serement que elle est née de la ville de Caudebec en Caux,  et demourant à l'opposite de l'ostel où pend l'enseigne  de l'Espée, en icelle ville de Caudebec, et que en icelle  ville elle a continuelment demouré avec ses pere et mere,  jusques environ deux ou trois mois a, que par le conseil  d'aucuns ses amis, dont elle n'est recorde des noms, elle  s'est mise à chemin pour venir à Paris, dire et monstrer  audit sire de Nouvion la maniere comment elle avoit de  lui eu et conseu ledit enfant, afin qu'il feist aucun bien à  elle qui parle, et le aydast à nourrir et gouverner, et sondit  filz aussi, pour ce que lors elle n'avoit denier ne maille  pour soy vivre.
Laquele venue à Paris, après ce que elle  ot esté en icelle ville de Paris environ VIIJ jours, ala en  l'ostel dudit sire de Nouvion, parla et dist secrectement  à messire Jehan Remoire, prestre, famillier et serviteur  dudit sire de Nouvion, comme environ sept ans a,  elle avoit esté despucelée en ladite ville de Caudebec,  en l'ostel où pend l'enseigne de l'Espée, par ledit mons.
de Nouvion, duquel lors elle conceupt le filz que elle  lui monstra.
Depuis lequel temps jusques ad present, elle a gardé  et gouverné ledit filz comme le sien, au mieulx que elle  a peu et sceu; et pour ce que ledit filz est grant, et que  elle n'a mais de quoy lui bien faire ne avancer, et que  elle scet bien la poissance dudit sire de Nouvion, et afin  qu'il ait cause de aidier à gouverner elle qui parle et sondit  filz, est venue à Paris pour ces choses dire audit sire  de Nouvion, et pria lors moult audit chappelain que ces  choses il volsist dire et tesmoignier à icellui sire de Nouvion,  et en ce aidier elle qui parle et sondit filz au mieulx  que il pourroit, comme à celle qui prenoit sur Dieu et  sur l'arme d'elle que icellui filz estoit filz dudit sire de  Nouvion, par devers lequel elle ne l'avoit oncques mais  jusques ad present osé admener, ne lui faire savoir ou  dire, tant pour la doubte, crainte, paour et puissance  d'icellui, comme jusques ad ce que icellui enfant feust  assez grant, et qu'il sceust aler et parler, et feust nect,  pour soy contenir et maintenir honnestement entre ses  paraulx petiz enfans.
Dit avec ce, elle qui parle, que audit chappellain  d'icellui sire de Nouvion, elle lui dist que il deist les  parolles hardiment audit son maistre que dites lui avoit,  aus enseignes qui s'ensuivent, c'est assavoir: que environ  le temps dessus desclairé que icellui sire de Nouvion  arriva audit lieu de Caudebec, environ heure de vespres,  il trouva elle depposant qui se esbatoit par l'ostel avec  plusieurs autres jeunes filles, print icelle et l'embrassa, et  en après, par maniere d'esbatement, la porta en une  chambre qui estoit appareillée pour lui, et la coucha sur  un lit, et illec, ou au moins contre le chalis d'icellui lit,  au costez et lez de la ruelle, print elle depposant, et en  ceste place, lieu et heure, ot compaignie charnele à elle  deposant une fois seullement, laquelle il despucela lors,  et, ce fait, lui donna une verge ou annel d'or qu'il avoit  en l'un des dois de sa main.
Et dit, sur ce requise, que audit chappellain d'icellui  sire de Nouvion, elle dist que il deist tout seurement à  icellui sire de Nouvion que oncques de lui, ne de par  lui, elle n'avoit aucunement, ne autrement que dit est,  esté recompensée, ne lui fait ou faire faire aucun bien  quelconques, par quelque voye ou maniere que ce fust;  depuis lequel temps jusques ad present elle s'est vescue  et gouvernée avec ses pere et mere, lesquieulx de ce  l'ont moult de fois blasmée, au mieulx que elle a peu et  sceu, sanz ce que aucune autre personne, fors ledit sire  de Nouvion, se peust venter ou moquer d'elle qui parle.
Et plus ne voult, elle qui parle, sur ce diligenment requise  et examinée, depposer.
Et, ce fait, par ledit mons.
le prevost fu commandé et dit à honorables hommes et  saiges maistre Jehan Truquan, lieutenant dudit mons.
le  prevost, et Martin Double, advocat du roy en Chastellet,  que ilz alassent par devers ledit sire de Nouvion, le  examinassent sur ce, et rapportassent ce qu'il leur en deposeroit  et qu'il vouldroit de ce estre fait.
LE mercredi XXVIIJe jour dudit mois de juing, l'an dessus  dit, par devant mons.
le prevost, presens maistres Guillaume  Drouart, lieutenant dudit mons.
le prevost; Dreux  d'Ars, auditeur; Andrieu Le Preux, procureur du roy  en Chastellet; Robert de Pacy, Hutin de Ruit et Gieffroy  Le Goibe, examinateurs oudit Chastellet, eulx estans en  jugement, rapporterent et dirent honorables hommes et  saiges maistres Jehan Truquan, lieutenant dudit mons.
le  prevost; Martin Double, advocat du roy nostre sire en  icellui Chastellet, que par vertu du commandement à  eulx fait par ledit mons.
le prevost, lundi derrenierement  passé, et en obeissant à icellui, oudit jour de lundi,  estoient alez par devers icellui sire de Nouvion, lui  avoient rapporté et dit ce que ladite prisonniere avoit  cy-dessus confessé, lequel leur avoit sur ce respondu que  il s'en adviseroit, et que le landemain, qui fu mardi et le  jour d'ier, il leur en respondroit; ouquel jour d'ier, icellui  seigneur de Nouvion leur avoit dit et a affermé en sa  conscience que il avoit pensé et soy advisé, puis le jour  d'ier et aujourd'uy mesmes, au propos et accusacions  contre lui fais par icelle prisonniere, et que il est record  que environ VIIJ ou IX ans, et au-devant du mariage de  madame sa femme qu'il a ad present, il fu en icelle  ville de Caudebec, logié en l'ostel où pend l'enseigne de  l'Espée, et est assez record que lors et en son vesve il ot  compaignie charnele une fois seulement à une jeune fille,  lors chamberiere et demourant en icellui hostel; mais  depuis n'ot compaignie à elle, ne ne fu logié en icelle  ville de Caudebec en l'ostel dessus dit, ne aussi n'entra  en icelle ville de Caudebec, passés sont sept ans et plus,  jà soit ce que au-dessus d'icelle ville de Caudebec il, puis  ledit temps, en alant de Rouen à Harfleu, a plusieurs fois  esté et par auprès d'icelle ville.
Dit avec ce qu'il vouldroit qu'il lui eust cousté deux  cens livres de rente, et il feust adcertené que le filz  d'icelle femme feust sien; et que s'il eust esté en icelle  ville de Caudebec puis sept ans a, ne aussi, depuis ledit  temps qu'il espousa madame sa femme, eu compaignie  charnele à femme nulle que à ladite madame sa femme,  il creust de ce icelle femme en son serement, et voulentiers  prenist à soy et gouvernast icellui enfant; mais pour  l'injure faite à sa personne et diffame, veu l'estat de sa  personne contre celui de ladite femme, qui estoit et est  meue de convoitise, attendu sa povreté, et qu'il n'est pas  à croirre ne presumer que ledit enfant eust esté sien, que  elle eust icellui gardé jusques ad present, sanz lui en  avoir fait aucune chose savoir, requist instanment que  ces choses ilz rapportassent et deissent audit mons.
le  prevost, qui sur ce lui feist tele justice et raison, pour  son honneur garder, et à la confusion et parjurement  d'icelle femme pugnir comme au cas appartendroit; et  requeroit instanment que l'en sceust qui avoit induit  icelle femme à dire et depposer contre lui les choses  dessus dittes.
APRèS lequel rapport ainsi fait par lesdiz maistres Jehan  Truquan et Martin Double dessus nonmez, icellui mons.
le prevost, et en la presence des dessus diz conseilliers,  et oudit jour, fist venir et attaindre en jugement sur les  quarreaux, par devant lui, ladite Colette La Buquete,  prisonniere dessus nommée, lui repecta et dist les parolles  et tout ce que dit avoit, icellui sire de Nouvion, et respondu  contre l'accusacion par elle faite de lui, et lui  dist que des choses dessus dites elle lui deist verité, et  qui ad ce dire l'avoit induite et conseillée, en lui disant  que se elle ne lui disoit, que par force il le lui  feroit dire.
Laquele prisonniere fu sur ce faite jurer aus sains Euvangiles  de Dieu, et après plusieurs variacions et denegacions  par elles faites, et sanz aucune force ou contrainte,  cogneut et confessa que environ sept ans a,  autrement du temps n'est recorde, que ledit sire de Nouvion  estoit logiez audit lieu de Caudebec, et à un soir,  en l'ostel où pend l'enseingne de l'Espée, ouquel elle  avoit acoustumé d'aler jouer et esbatre bien souvent avec  les filles et chamberieres dudit hostel, pour ce que elle  estoit leur voisine, à un soir que elle estoit alée en la  chambre dudit sire de Nouvion avec une des autres  chamberieres dudit hostel, fu par icellui sire prinse, jettée  sur un lit, et illec ot compaignie charnele à elle une  fois.
Et dit que alors elle estoit pucelle.
En laquelle  nuyt mesmes elle jeut toute la nuyt en la compaignie de  feu Jehan du Bois, lors clerc de feu Guillaume d'Anfernet,  tresorier des guerres, lequel ot samblablement  compaignie charnele à elle deposant.
Et tient, croit et  scet fermement, elle qui deppose, que par lesdiz sire de  Nouvion et Jehannin du Bois, ou l'un d'eulx, elle fu  engrossie lors, mais elle ne scet lequel.
Depuis lequel temps, et à l'enfantement que elle fist  dudit enfant, et en ses plus grans maulx, peines et travaulx,  elle dist publiquement aus femmes qui estoient  presentes que icellui filz estoit et appartenoit audit feu  Jehannin du Bois, durant la vie duquel il a ycellui tenu  pour son filz, l'a aidié à gouverner bien et grandement,  et elle qui parle aussi.
Et depuis le trespassement d'icellui  defunct, ledit feu tresorier, pour contemplacion et amour  qu'il avoit à sondit clerc, a icellui enfant, et elle aussi,  gouverné et eulx donné de l'argent bien et grandement,  jusques en la fin de ses derreniers jours.
Après le trespassement duquel tresorier, elle, en la  compaignie du pere d'elle qui parle, elle a vesqu à la  peine de son corps au mieulx que elle a peu et sceu.
Et  disoient lors les gens et voisins d'elle qui parle que le  filz d'elle qui parle sambloit moult bien par sa filosomie  audit sire de Nouvion; et, pour ce, elle recordant que  ledit sire de Nouvion, en la nuyt que elle avoit conceu  ledit enfant, avoit eu compaignie charnele à elle qui  parle, et que elle ne savoit à qui ledit enfant estoit proprement,  ou audit sire de Nouvion, ou feu Jehannin du  Bois, veant et saichant icellui seigneur estre moult hault  seigneur, et poissant d'avoir et de biens, et en entencion  d'avoir aucune chose de son avoir, pour aidier à vivre  et nourrir elle qui parle et sondit filz, et aussi que Jehannin  des Portes, fiancé d'elle qui parle, et nagueires demourant  avec elle en l'ostel de Agace Langelote, demourant  à Pierre-Fruite, ne lui faisoit aucun bien, mais la  batoit et menoit mauvaise vie, et aussi lui despendoit  tout ce que elle povoit gaignier à la peine de son corps,  et lequel son fiancé avoit lessiée elle qui parle toute seule  et desnuée de tous biens, environ deux mois a, se parti  de l'ostel et service d'icelle Angelote, avec laquelle elle  avoit et a demouré environ un an, vint en l'ostel dudit  sire de Nouvion, parla au chappellain d'icellui sire de  Nouvion par la fourme et maniere que cy-dessus est escript  en sa premiere depposicion, et, en après, parla à icellui  sire de Nouvion, qui de ce que dit est la ravala et blasma  moult fort, en lui deffendant que plus ne parlast de ce,  ne n'alast ou venist en son hostel pour ladite cause.
Ouye la responce duquel seigneur, elle, considerant et  advisant en soy, sans aucun enseingnement de quelque  personne que ce fust, que se icellui sire de Novion veoit  icellui filz, qui estoit moult bel enfant et le resambloit  assez de figure, se pourroit desmouvoir de sa voulenté  et dure responce dessus dite à elle faite, se parti de la  ville de Paris, et ala en la ville de Rouen, en l'ostel de  son pere, querre sondit filz, lequel elle admena à Paris,  et icellui mena et monstra audit sire de Nouvion, lequel,  samblablement que dit est, blasma elle qui parle.
Et pour ce que elle vit et apperceut que dudit sire  de Nouvion elle ne povoit aucune chose avoir ou recouvrer  pour la sustentacion et vivre d'elle qui parle et de  sondit filz, saichant que le prevost des marchans de la  ville de Paris estoit bien afin dudit sire de Nouvion,  ala par devers ledit prevost des marchans, lui dist ce que  dit est, afin qu'il en parlast audit sire de Nouvion; lequel  prevost des marchans lui respondi que de ce il parleroit  audit sire de Nouvion, et en feroit tout ce qu'il pourroit,  et aussi rapporteroit ce que ledit seigneur lui diroit.
Et environ un ou deux jours ensuivans, elle r'ala par  devers ledit prevost des marchans, lequel lui dist que  de ce il avoit parlé audit sire de Nouvion, lequel lui  avoit respondu qu'il n'y estoit en riens tenus, et que  plus ne doresenavant ne lui feust de ce parlé.
Ouye la responce duquel prevost des marchans, elle  qui parle, veant et considerant en soy que dudit sire de  Nouvion elle ne povoit avoir aucun aide, remede ou  prouffit, et que par ce elle endurroit et auroit moult de  peine, travaulx et meschiez, tant pour la sustentacion  de sa vie et gouvernement de son enfant dessus dit, comme  autrement, sanz deliberacion, consultacion ou ennortement  d'aucune personne, print sondit filz, li fist fere et  mettre sur sa manche, et en escript, le rolet dont plus à  plain est faite mencion en sa premiere depposicion, et  icellui filz porta et leissa en la court dudit sire de Nouvion,  afin qu'il le feist garder comme le sien.
Et dit, sur ce requise, que elle croit et tient en sa  conscience icellui enfant estre et appartenir audit sire  de Nouvion mieulx que à autre personne quelconques,  nonobstant ce que dit est et cogneu a cy-dessus, et que  elle ne l'osa lors donner à icellui sire de Nouvion, pour  la doubte, crainte et paour que elle avoit d'icellui sire de  Nouvion, et tousjours eust recelé et dit icellui enfant  non estre à autre que à icellui defunct Jehan du Bois,  tant comme elle eust eu de quoy vivre ne nourrir soy et  sondit filz.
Requise quelz biens elle a prins en l'ostel de sadite  maistresse Langelote, dit par son serment que verité est  que par icelle sa maistresse Langelote avoit esté mis en  sa chambre, sur un de ses coffres, une bourse à homme  couverte de veleueau et à boutons d'argent dorez, et un  pelne et une touaille, sur lesqueles choses sadite maistresse  lui avoit dit que elle vouloit emprumpter de l'argent  pour ses neccessitez; saichant que par nulle maniere  du monde elle ne povoit durer audit son ami et fiancé,  se elle ne lui bailloit de l'argent tout ce que elle en povoit  avoir et recouvrer, et que icellui sondit fiancé lui  avoit dit que il vouloit aler hors dudit pays et demeure  de Pierre-Fruite, et laissier elle qui parle, print iceulx  bourse, pelne et touaille, et les bailla audit son ami, et  porta en sa chambre qu'il tenoit en icelle ville de  Pierre-Fruite.
Et dit que iceulx biens elle print en entencion de les  rendre et restituer à ycelle sa maistresse quant Dieux lui  donrroit aisement, ou au moins par la peine et salere de  son corps que elle gaigneroit à la servir comme sa chamberiere,  et laquele elle avoit longuement servie.
Et dit  que autre chose elle n'a prins des biens d'icelle sa maistresse  que dessus a dit, ne lui a fait injure ou domaige  quelconques, sinon que par plusieurs fois sondit fiancé a  eu compaignie charnele à elle qui parle.
LE samedi ensuivant, premier jour de juillet, l'an dessus  dit, par devant mons.
le prevost, lui estant en jugement  sur les quarreaux, presens messire Baudes de Vauvillers,  chevalier du guet; maistres Jehan Truquan, Guillaume  Drouart, lieuxtenans dudit mons.
le prevost; Dreux  d'Ars, auditeur; Andrieu Le Preux, procureur du roy  en Chastellet; Martin double, advocat dudit seigneur  illec; Miles de Rouvroy, Robert de Tuillieres, Gerart  de La Haye et Hutin de Ruit, examinateurs de par le  roy nostredit seigneur en icellui Chastellet; fu veu, leu  et recité mot après autre ce present procès cy-dessus  escript; et, ce fait, par icelli mons.
le prevost fu demandé  ausdiz presens conseilliers leurs advis et oppinions qu'il  estoit bon de faire d'icelle prisonniere, et quele pugnicion  est à fere d'icelle.
Tous lesquieulx, veu l'estat  d'icelle prisonniere, qui est femme de dissolue vie et  mauvaise, les denegacions et variacions par elle faites,  cy-dessus escriptes, les parolles injurieuses et diffamatoires  par elle dites de la personne dudit sire de Nouvion,  qui est seigneur de tel estat que chascun scet, et du grant  conseil du roy, la maniere et cause de convoitise qui  mouvoit et a meu icelle prisonniere de proferer les parolles  dessus escriptes, par elle dites contre icellui seigneur  de Nouvion, le temps qu'il a que ledit enfant fu  nez, la depposicion dudit sire de Nouvion, afin d'avoir  et exigier de lui finence, et que en ce pourroit advenir  très-grant descort et separacion de mariage entre icelli  sire de Nouvion et madame sa femme qu'il a de present,  la maniere de larrecin par lui fait en l'ostel d'icelle Angelote,  sa maistresse, et la trayson par elle faite à icelle  en prenant lesdiz biens, avec la valeur d'iceulx, extimez à  IIIJ fr.
ou environ, delibererent et furent d'oppinion que,  pour pugnicion de justice, l'en ne povoit icelle prisonniere  espargnier que elle ne feust, veu son parjurement, tournée  ou pillory, et banye à tousjours de la ville, viconté  et prevosté de Paris, sur peine d'estre enfouye toute  vive.
Ouyes lesqueles oppinions et veu ce present procès,  ledit mons.
le prevost la condampna ad ce, et icellui  jugement prononça en la presence d'icelle prisonniere,  et lui fu commandé et donné terme de widier de Paris  dedens quinze jours, sur ladite peine.
Lequel jugement fu excecuté ledit premier jour de  juillet, l'an dessus dit.
AL.
CACHEMARéE.
JEHANNIN DE NOYON.
L'AN DE GRACE MIL CCC QUATREVINS ET XI, le samedi  premier jour de juillet, par devant mons.
le prevost,  presens mess.
Baudes de Vauvilliers, chevalier du guet;  maistres Jehan Truquan, lieutenant dudit mons.
le prevost;  Dreue d'Ars, auditeur; Andrieu Le Preux, procureur  du roy en Chastellet; Martin Double, advocat dudit  seigneur illec; Miles de Rouvroy, Robert de Tuillieres,  Hutin de Ruit et Gieffroy Le Goibe, examinateurs de  par le roy nostredit seigneur oudit Chastellet; fu attaint  et fait venir en jugement sur les quarreaux d'icellui  Chastellet Jehannin de Noyon, prisonnier detenu oudit  Chastellet, pour souspeçon d'avoir mal prins et emblé  deux tasses d'argent pesans trois mars, V esterlins moins,  et une saliere d'argent en plusieurs pieces petites, pesans  trois onces et cinq esterlins; laquele vaisselle d'argent estoit  signée ou fons aus armes ou devise de mess.
Jehan de Roussay,  chevalier.
Lequel prisonnier, examiné de dire verité  sur ce que dit est et autres qui lui seroient demandées,  et qu'il ot juré aus sains Euvangiles de Dieu dire verité,  cogneut et afferma par serement qu'il est nez de la ville  de Saint-Thibaut en Auxois, homme de labour, qui  est en icelle ville mariez, et illec a sa femme, enfans et  mesnaige, et que puis six ans a ou environ, il, pour avoir  la substentacion plus grant qu'il n'avoit, et pour plus  cuidier grandement gaignier et prouffiter, pour avoir  honnestement la vie de lui et de sa femme, enfans et  mesnaige, se print lors à poursuir routes de gens d'armes,  ala ou pays d'Espaigne et armée que y envoya le roy  nostre sire au secours dudit roy d'Espaigne, en la  compaignie et service d'un chevalier dont il ne scet le  nom, lequel il servy lors comme gros varlet; et depuis  en a continuelment servi plusieurs, tant ou voyage  d'Alemaigne comme aillieurs; et que pour la cognoissance  qu'il avoit à un nommé Gilet de Villesurasse, famillier  dudit mess.
Jehan de Rossay, lequel est nez dudit  pays d'Auxois, et assez près de la ville où il fu nez, et  qu'il n'avoit point de maistre, afin que par lui il feust  avanciez à trouver aucun service, s'est continuelment  ou au moins bien souvent trait devers icelli Gilet, en  l'ostel de sondit maistre, beu, mengié et couchié aucunes  fois avec lui, et lui faisoient, tant ledit de Rossay comme  autres ses familliers et serviteurs, assez bonne chiere et  cognoissance pour l'amour dudit Gilet; par lequel, ou  jour d'ier, environ heure de vespres, lui furent bailliez  les hennaps et saliere d'argent dessus diz, en l'estat qu'ilz  font, et par icelli Gilet pris, et requis à lui qui parle que  sur icelle vaisselle d'argent il lui alast emprumpter trois  ou quatre frans.
Et, pour ce, cuidant bien faire, et pour l'amour et  affinité qu'il avoit audit Gilet, lui qui parle, non ayant  cognoissance aucune à personne demourant à Paris qui  sur ledit gaige lui volsist prester aucun argent, saichant que  les juifs prestoient sur gaiges, ala en la rue des Juifs ou  jour d'yer, environ soleil couchant, et à un juif qui present  estoit en jugement, de la fugure duquel ostencion lui fu  faite, pria icelli juif, qui se nomme David Cohan, juif,  que sur icelle vaisselle d'argent il lui voulsist prester IIJ ou  IIIJ frans, et que tantost il les raimbroit; lequel juif  de ce ne voult aucune chose faire, mais le delaya tant et  si longuement, que par un sergent du roy nostre sire qui  survint illec, et pour souspeçon que l'en eut contre lui  qu'il n'eust mal prinses icelles tasses et saliere, fu prins  et admené prisonnier oudit Chastellet, ouquel il est de  present.
Et dit que tel est la verité, et que de ce il se  rapporte audit Gilet et aussi audit juif.
LEQUEL juif present, juré par le serment acoustumé à  faire en sa loy, en mettant la main sur sa teste,dit et  afferma, en la presence dudit prisonnier, que verité est  que ou jour d'yer, environ soleil couchant, par ledit  prisonnier lui furent exposez en vente les deux tasses et  saliere d'argent dessus diz, et lui faisoit chascun marc  six frans, ne que oncques il ne fu requis de prester denier  ne maille sur icelle vaissele; et que pour ce qu'il vit  et apperceut ou fons d'icelles tasses les armes ou devises  d'aucun seigneur, il ot souspeçon que elles ne feussent  mal prinses, il, par un de ses compaignons juifs, envoya  querre un sergent du roy, par lequel il fist icellui prisonnier  admener prisonnier oudit Chastellet; et toutesvoyes,  pour ce qu'il estoit jour de vendredi et heure de  relevée, n'eust peu, il qui deppose, par leur loy qu'ilz  ont juré et promise garder, prester, recevoir, vendre,  engaigier ne acheter sur gaige ou autrement, comment  que ce feust ou peust estre.
GILET de Villesurasse, dessus nommé, aagié de XXXVIIJ  ans ou environ, et lequel, par ledit mons.
le prevost,  avoit esté mandé en l'ostel dudit mess.
Jehan de Roussay,  son maistre, juré et examiné en jugement sur les quarreaux,  et en la presence dudit prisonnier, cogneut et  confessa par serement que à plusieurs fois, et passés sont  quatre ans, il a cogneu et cognoist icellui prisonnier,  avec lequel il a beu, mengié et couchié plusieurs fois;  et que puis un mois ençà que ledit prisonnier il a veu à  Paris, est venus devers lui qui parle en l'ostel dudit de  Roussay, son maistre, et a prié et requis moult de fois  lui qui parle comment il lui voulsist aidier à trouver un  maistre ou aucun service, et que pour la cognoissance  qu'il avoit à lui, et aussi qu'ilz sont assez prouches voisins  et d'une mesmes nacion, lui a donné à boire et à  mengier des biens de sondit maistre, au veu et au sceu  d'icellui et de tous ses gens et familliers, et aussi a couchié  avec lui en l'ostel dudit sire de Roussay.
Et quant ad ce que ledit prisonnier dit que, ou jour  d'ier, de relevée, il qui parle lui baillast pour engaigier  ou emprumpter argent sur icelle vaisselle d'argent qui lui  fut monstrée, dit et afferme par son serement qu'il n'en  est riens, et que oudit jour d'ier il ne vit icellui prisonnier,  ne n'avoit veu jusques ad present, puis mercredi  derrenierement passé, heure de disner, que icelli prisonnier  avoit disné en l'ostel dudit son maistre.
Et toute  laquele vaissele dessus dite fu mal prinse et emblée de  nuyt, mercredi derrenierement passé, en la sale et en  une des chambres d'icellui hostel en laquele gist continuelment  Guiot de Roussay, frere dudit sire de Roussay;  ne nul besoing ne lui estoit d'emprumpter l'argent dessus  dit, car il avoit en garde toute la plus grant partie de la  chevance dudit sire de Roussay, pour faire la despence  de son hostel.
Et dit que icelle vaissele est à sondit  maistre, et signée de sa devise, c'est assavoir à une corne  de rangier.
AUQUEL prisonnier, ouyes les deposicions cy-dessus  escriptes, faites en sa presence par lesdiz Gilet et David,  demandé lui fu et par serement, par icellui mons.
le prevost,  que il deist verité de la maniere comment prins  avoit icelle vaissele.
Lequel prisonnier continua et persevera  en la confession cy-dessus escripte, et aujourd'ui par  lui faite, et ne voult autre chose cognoistre qui lui portast  prejudice; et pour ce, par l'advis et deliberacion  d'iceulx conseilliers dessus nommez, icellui mons.
le prevost  prononça, en la presence dudit prisonnier, que pour  savoir par sa bouche la verité des accusacions dessus  dites, il feroit mettre icellui prisonnier à question.
EN enterinant lequel jugement, ledit prisonnier fu fait  despouillier tout nu, mis, lié et estendu à la question sur  le petit tresteau, et avant ce que l'en eust jetté sur lui  comme pou ou neant d'eaue, requist instanment que hors  d'icelle question l'en le voulsist mettre, et il diroit verité  de la maniere comment prins avoit icelle vaissele d'argent,  et d'autres larrecins que fais avoit.
Si fu mis hors  d'icelle question, mené choffer en la cuisine en la maniere  acoustumée, et, en après, ramené en jugement sur  lesdiz quarreaux; et illec, en la presence desdiz conseilliers,  et sans aucune force ou contrainte, icelli prisonnier  cogneut et confessa, en soy corrigant des autres confessions  par lui faites, verité est que mercredi derrenierement  passé, au soir, ainsi comme l'en estoit aus feux de la  veille Saint-Pere, en la rue de Saint-Pol, et au devant  de l'ostel dudit de Roussay, veant que à l'uis de l'ostel  d'icellui n'avoit aucune personne, saichant les estres et  chambres d'icellui, pour cause de ce qu'il y avoit plusieurs  fois repairié, comme dit est dessus, entra en la sale  dudit hostel, et illec, tempté de l'ennemi, print et embla  l'une d'icelles tasses d'argent, avec la saliere, qui estoient  sur le dreçoir de ladite sale; et, ce fait, passa oultre icelle  sale, et entra en la chambre en laquele a acoustumé gesir  Guiot de Roussay, frere dudit de Roussay, et illec samblablement  mal print et embla l'autre desdites tasses, sans  ce que aucunes des gens dudit hostel veissent ou apperceussent  lui qui parle; et d'icellui hostel, après ce qu'il ot  prinses icelles tasses et saliere, se parti sanz commander  aucunes des gens dudit sire de Roussay, qui s'esbatoient  aus feux devant la maison d'icellui, à Dieu, ne leur dire  aucune chose.
Laquele saliere il qui parle, afin que elle  ne feust cogneue, il despeça ou jour d'ier par le moyen et  aide d'une pierre; et pour cuidier vendre icelle vaissele  d'argent et en avoir son argent plus secretement, ala  hersoir en la rue des Juifs, où il exposa en vente icelle  vaissele audit juif, nommé David, qui lui fu monstré,  lequel juif le fist, pour ladite cause, prendre et emprisonner  oudit Chastellet.
Cogneut avec ce, il qui parle, que en Karesme derrenierement  passé, lui estant logié en la ville de Viriau  en Bourgoigne, en l'ostel d'un drappier et retondeur de  draps, veant sur jour, ainsi comme heure de nonne, que  en l'ouvroir où l'on retond les draps n'avoit aucune personne  qui gardast les draps qui y estoient, tempté de  l'ennemi, comme dit est, print un drap pers qui estoit  près des presses de l'ouvroer dessus dit, atout lequel  drap, il, seul et sanz prendre congié de sondit hoste, se  parti et ala en la ville de Beaune en Bourgoigne, en laquelle  il vendi icellui drap la somme de XVJ fr.
d'or, ou  monnoye à la value, qu'il en ot et receupt.
Et dit, sur  ce requis et par son serement, que les larrecins cy-dessus  escrips, par lui cogneuz et confessez, sont vrayz, et qu'il  a faiz et commiz iceulx par la fourme et maniere que cy-dessus  sont escrips, et que oncques jour de sa vie ne fist  ou commist aucuns autres larrecins que ceulx cy-dessus  desclairés.
Et, pour ce, fu fait traire à part sur les quarreaux  dudit Chastellet.
APRèS lesqueles choses ainsi faites, fu demandé par  ledit mons.
le prevost, aus conseilliers dessus diz, leurs  advis et oppinions qu'il estoit bon de faire dudit prisonnier,  et se les confessions par lui faites estoient teles  qu'il feust digne d'estre excecuté comme larron, ou non.
Tous lesquieulx, sans aucune descordance, veu et regardé  l'estat dudit prisonnier, lequel, par sadite confession, a  lessié sa femme, enfans et mesnaige, pour chevauchier et  suyr routes de gens d'armes, les traïsons par lui faites,  tant en l'ostel dudit sire de Roussay comme en cellui du  tondeur son hoste, en commettant les larrecins par lui  faites, cy-dessus escriptes, et la valeur d'icelles, delibererent  et furent d'oppinion que l'en ne le povoit espargnier  qu'il ne feust excecutez comme lierres, et qu'il  l'avoit très-bien desservi.
Oyes lesqueles oppinions et  veu ce present procès, ledit mons.
le prevost condempna  ad ce ledit prisonnier, et en sa presence.
OUQUEL samedi premier jour de juillet, l'an dessus  dit, ledit jugement prononcié contre icellui Jehannin de  Noyon fu excecuté.
Et n'avoit aucuns biens.
AL.
CACHEMARéE.
THEVENIN DE BRAINE.
MAISTRE HENRY de Arne, maistre en ars, aagé de  XXXIIIJ ans ou environ.
MAISTRE PELERIN de Queimppe, maistre en ars, de  l'aage de XXX ans ou environ.
NEZ du pays d'Alemaigne, ouyz et examinez sur les  quarreaux, ou Chastellet de Paris, le jeudi XXVJe jour de  may mil CCCIIIJxx et dix, par maistre Jehan Truquan,  lieutenant de mons.
le prevost, presens maistres Dreux  d'Ars, auditeur; Andrieu Le Preux, procureur du roy;  Miles de Rouvroy, Nicolas Bertin et Gieffroy Le Goibe,  examinateurs du roy nostre sire ou Chastellet de Paris;  protestans iceulx escoliers qu'ilz ne tendent que à fin civile,  dient et depposent par leurs seremens, et par la  bouche dudit maistre Pelerin, en la presence de Thevenin  de Brenne, prisonnier detenu oudit Chastellet, que  verité est que, après la Saint-Remi derrenierement passé,  ot deux ans ou environ, en eulx en alant de Paris droit  en Avignon, passans parmi la ville de Troyes, et en leurdit  chemin, environ trois lieues au delà d'icelle ville, à  l'entrée d'un petit bois dont ilz ne scevent le nom, trouverent  illec Thevenin de Breyne, prisonnier detenu oudit  Chastelet, de la personne duquel ostencion et veue  leur fu faite, lequel prisonnier se acompaigna avec eulx,  alerent un petit de chemin ensamble par ledit bois, et  avec eulx survindrent à trois fois, l'un après l'autre, et  incontinent après ce que ledit prisonnier fu arrivé avec  eulx, trois autres compaignons, faignans que ilz ne cognoissoient  li uns l'autre.
Ouquel jour ilz s'en alerent  ensamble et arriverent en une hostellerie, soupperent à  une table et païerent chascun leur escot.
Après lequel  souper, par les oppressions, ennortements, prieres, requestes  et temptacions dudit prisonnier, qui parloit et  intreduisoit eulx qui parlent de jouer aus croix et aus  piles, et aussi au jeu de dez, disant qu'ils jouassent hardiment,  et s'ilz perdoient, qu'il en paieroit la moitié; et  s'il gaignoit de leur argent, il vouloit qu'ilz eussent tout  l'argent à leur prouffit, eulx qui parlent, pour les causes  dessus dites, baillerent audit prisonnier environ dix ou  douze frans en menue monnoye et or, qu'ilz portoient  pour aler leur chemin audit lieu d'Avignon et faire leurs  despens.
Lequel argent icelli prisonnier perdi tout, ausdiz  jeux, aus trois compaignons qui illec s'estoient assemblez,  sanz ce qu'ilz jettassent coup de dé, ne couchassent ou  engaigassent aucunement leurdit argent, lequel ilz lui  baillerent, pour doubte qu'ilz avoient que yceulx compaignons  dudit prisonnier, qui les avoient encloz au bout  de la table, contre le mur, ne les murdrissent pour avoir  leurdit argent; et lesquieulx leur disoient, et par especial  ledit prisonnier, que s'ilz ne jouoient audit jeu, qu'ilz  s'en repentiroient.
Dient avec ce, que quant ilz orent perdu ce d'argent  dessus dit qu'ilz avoient, et que plus n'en vouldrent baillier,  icellui prisonnier s'en ala au bout d'un lit estant en  la chambre où ilz avoient soupé, et illec print un petit  fardelet lyé qu'ilz portoient sur leur cheval, lequel icellui  prisonnier et sesdiz complices deslierent, sercherent  et regarderent dedens, ouquel ilz ne trouverent que livres,  robe linges, chauces et solers, et lesdiz biens prindrent,  sauf aucuns petiz livres et mauvais qui estoient  dedens icellui fardelet, qu'ilz leur baillerent.
Dient aussi que pource qu'ilz ne leur vouldrent baillier  ce d'argent qu'ilz avoient, ledit prisonnier et sesdiz compaignons  sacherent leurs cousteaux, et d'iceulx vouldrent  et s'efforcerent de ferir lui Pelerin qui parle.
Et, ce fait,  afin d'eschever tous descors, et qu'ilz ne feussent plus  grandement injuriés et domaigiés que dit est, s'en vouldrent  yssir hors de ladite chambre; maiz l'un d'iceulx  estoit à l'entrée de l'uys d'icelle chambre, disant à eulx  qui parlent que d'icelle ilz ne ystroient point, s'ilz  n'avoient l'argent qu'ilz avoient.
Et finablement, après  plusieurs parolles dittes entre eulx, se partirent hors  d'icelle chambre, et s'en alerent pour coucher en la  chambre de leur hoste, en laquele chambre ilz qui parlent  se tindrent toute la nuit tous vestuz, pour la doubte  qu'ilz avoient d'icelli prisonnier et sesdiz compaignons;  et celle nuyt se firent guettier par leur hoste jusques au  point du jour, qu'ilz se partirent dudit hostel et s'en alerent  leur chemin droit en ladite ville d'Avignon.
Et au  retour qu'ilz firent, en passant parmi la ville de Troyes,  virent ledit prisonnier, lequel ilz firent convenir par devant  le prevost dudit lieu de Troyes.
Et en après, pour  les delais que queroit icellui prisonnier, fait la cause advoquer  par devant le bailli, afin d'avoir desdomaigement  des cabuseries à euxl faites par ledit prisonnier, et aussi  des injures à eulx faites.
Et pour ce qu'il leur fu dit et  advisé que ledit prisonnier s'estoit absentez d'icelle ville  de Troyes, et qu'il leur porroit trop couster à le poursuir,  se partirent d'icelle ville de Troyes pour eulx en  venir à Paris, et le procès par eulx encommencié contre  lui laisserent en cest estat, sanz en faire aucune poursuite.
LEQUEL prisonnier, sur ce juré de dire verité, cogneut  et confessa par son serement qu'il est vray que, environ  le temps dessus dit, à l'entrée dudit bois, duquel il ne  scet le nom, lui estant à pié, et ayant deux petiz chiens  espaigneulx pour soy esbatre, survint d'aventure au chemin  par où lesdiz escoliers aloient, leur demanda où ilz  vouldroient estre, lesquelx lui respondirent qu'ilz aloient  en la ville d'Avignon, et y vouldroient estre.
Lors il qui  parle, qui avoit à besoignier à un villaige qui estoit au  delà dudit bois, à trois lieues d'icelle ville de Troyes,  n'est record quant ad present queles besoignes il y avoit  lors à faire, ne du nom d'icelle ville, s'en ala avec lesdiz  deux escoliers en icellui villaige.
Lesquieulx escoliers,  après ce qu'il ot besoignié en icelle ville de ce pourquoy  il y estoit alez besoignier, vint veoir lesdiz escoliers à  leur escot où ilz estoient hebergiez, qui avoient soupé,  et estoient acompaigniez de IIJ ou IIIJ compaignons qu'il  qui parle ne cognoissoit lors, ne ne cognoist de present.
Et lors vit que ledit Pelerin, qui estoit moult eschauffé  de jouer aus dez ou aus croix et aus piles, requist lui qui  parle et lesdiz compaignons qui estoient à ladite table  qu'ilz jouassent ausdiz jeux; et est verité qu'ilz jouerent  ensamble, et aussi puet bien estre que iceulx escoliers  perdirent de leur argent six ou sept frans, plus ou moins,  ne scet lequel; mais il ne sera jà sceu ou prouvé contre lui  qu'il gaignast ou receust denier aucun desdiz escoliers,  mais perdi en icelle compaignie la somme de dix soulz  paris.
.
Et quant audit fardelet deslié, et les livres ou biens  que ilz dient avoir esté prins en icellui, de la maniere de  garder l'uys, et des injures à eulx faites, il n'en est riens,  et ne sera jà sceu ou prouvé contre lui qu'il feist ou deist  aucune injure à iceulx escoliers ou à aucun d'eulx.
Cogneut aussi que lesdiz escoliers, venuz du retour  d'Avignon en ladite ville de Troyes, vindrent à lui qui  parle leurs lances ès poings, aspoyerent icelles contre sa  poitrine pour le vouloir tuer, se ce n'eussent esté les gens  de l'ostel ouquel il estoit logié, qui les refraindrent de leur  mauvaiz propos; et que iceulx escoliers, disans que l'en  leur avoit fait, en la compaignie de lui qui parle, les  injures par eulx cy-dessus proposées, le firent convenir  et appeller par devant les bailli et prevost dudit lieu de  Troyes, par devant lesquieulx juges il, pour la paour et  crainte qu'il avoit d'iceulx, se parti d'icelle ville de  Troyes, et vint demourer en la ville de Paris, en laquele  il a tousjours depuis continuelment, et ou pays d'environ,  demouré, sanz ce qu'il ait esté reprins d'aucun  blasme ou reproiche.
ITEM, le samedi ensuivant, XXVIIJe jour dudit mois de  may, l'an dessus dit, par devant mons.
le prevost, lui  estant en jugement sur les quarreaux, presens maistres  Jehan Truquan, lieutenant; Beraut Brisson, esleu sur le  fait des aydes; Dreux d'Ars, auditeur; Andrieu Le Preux,  procureur du roy; Miles de Rouvroy, Girart de La Haye,  Jehan de Bar, Nicolas Bertin, Robert de Pacy, Nicolas  Chaon, Hutin de Ruit et Gieffroy Le Goibe, examinateurs  de par le roy nostre sire ou Chastellet de Paris; fu  veu, leu et recité l'accusacion, confession et denegacion  cy-dessus escripte, faites contre ledit de Breyne, prisonnier,  et demandé ausdiz presens conseilliers leurs advis  et oppinions comment l'en procederoit contre icellui  prisonnier.
Tous lesquieulx, veu le procès dessus dit, ce  aussi que ou registre et livre des confessions faites par les  prisonniers, le XXIJe jour de decembre, l'an mil CCCIIIJxx  et cinq, qui fu veu et leu en la presence des dessus diz,  et que pour les causes contenues ou procès et confession  faite par ledit prisonnier, pour les deliz par lui commis  et perpetrez, escrips sur ledit jour, icellui prisonnier fu  lors bany de la ville et viconté de Paris jusques à dix  ans prouchainement lors après ensuivans, et qu'il est  homme de très-petite et foible renommée, et que ledit  temps et banissement n'est aucunement expiré, mais dedens  icelli, sanz grace du roy, est entrez en la ville de  Paris, delibererent et furent d'oppinion que pour savoir  desdites accusacions par sa bouche la verité, et des autres  crismes par lui commis, il feust mis à question; à quoy  ledit mons.
le prevost le condempna.
LE LUNDI ensuivant, XXXe jour dudit mois de may, par  devant maistre Jehan Truquan, lieutenant dudit mons.
le  prevost, en la presence du chevalier du guet, maistres  Robert Petit-Clerc, Miles de Rouvroy, Girart de La  Haye, Arnoul de Villiers, Nicolas Bertin et Gieffroy Le  Goibe, fu attaint et admené en jugement sur les carreaux  le dessus nommé Estienne de Breyne, auquel fu dit par  ledit lieutenant que de ce que dessus est dit, et aussi de  ses autres meffais, il deist et confessast plainement la verité,  ou autrement la lui feroit dire.
Lequel Estienne  dist et respondi qu'il n'avoit riens mesfait, et des griefs  qu'il disoit à lui estre faiz par ledit lieutenant appella en  parlement.
MERCREDI premier jour de juing mil CCC quatrevins  et dix, par devant mons.
le prevost, lui estant en jugement  sur les quarreaux, presens maistres Guillaume Porel,  conseillier du roy nostre sire en parlement; Jehan Truquan,  lieutenant dudit mons.
le prevost; Dreue d'Ars,  auditeur; Andrieu Le Preux, procureur du roy; Gerart  de La Haye, Miles de Rouvroy, Ernoul de Villiers, Nicolas  Bertin et Gieffroy Le Goibe, examinateurs; vint et  fu present honorable homme et saige maistre Jehan de  Cessieres, notaire du roy nostre sire et greffier criminel  en parlement, lequel de Cessieres dist que du commandement  de bouche à lui aujourd'uy fait par mesdiz seigneurs,  il rapportoit que, veu le procès dessus dit par  ladite court fait contre icellui Thevenin de Breyne, prisonnier,  et tout ce qui fait à considerer, mesdiz seigneurs  avoient ordonné et appointié, oyes les causes proposées  par icelli prisonnier, pour lesqueles il avoit appellé dudit  mons.
le prevost, que nonobstant icelle appellacion  faite par icelli prisonnier, ledit mons.
le prevost procedast  à l'encontre dudit prisonnier, selon le procès dessus  dit, ainsi qu'il seroit à faire de raison.
Lequel rapport fu  incontinent dit et rapporté audit prisonnier, et prononcé  en sa presence.
LE MARDI VIJe jour de juing mil trois cens quatrevins  et dix, par devant mons.
le prevost, lui estant en jugement  sur les quarreaux, presens messire Baude de Vauvillier,  chevalier du guet; maistres Jehan Truquan, lieutenant;  Dreux d'Ars, auditeur; Andrieu Le Preux,  procureur du roy; Arnoul de Villiers, Nicolas Bertin et  Robert de Pacy, examinateurs du roy nostre sire ou  Chastellet de Paris; fu attaint et fait venir le dessus dit  Thevenin de Breyne, prisonnier, lequel, après ce qu'il  fu fait jurer, et par serement, de dire verité des accusacions  dessus dites, et qu'il ne voult aucune chose confesser  plus que dit a cy-dessus, en enterinant ledit jugement  interlocutoire contre lui donné, fu mis à question  sur le petit et le grant tresteau, et illec ne voult aucune  chose confesser.
Si fu mis hors d'icelle, mené choffer en  la cuisine en la maniere acoustumée, et remis ès prisons  dont il estoit partiz.
EN L'AN dessus dit, le IXe jour dudit moiz de juing, en  la presence de mons.
le prevost, par l'advis et deliberacion  de maistres Jehan Truquan, lieutenant dudit mons.
le prevost; Dreux d'Ars, auditeur; Arnoul de Villiers,  Nicolas Bertin et Gieffroy Le Goibe, examinateurs; fu  de rechief attaint en jugement sur lesdiz quarreaux, et  interrogué par serement, le dessus dit Thevenin de Breine,  prisonnier, sur les accusacions dessus dites, afin qu'il en  deist verité, lequel continua ès confessions cy-dessus  escriptes, par lui autresfois faites.
Et pour ce que autre  chose ne voult confesser, fu fait mettre à question sur le  petit et le grant tresteau, et lui estant en cest estat, dist  qu'il diroit verité, mais que l'en le ostast d'icelle question.
Si fu mis hors d'illec, mené choffer comme dessus, et,  hors d'icelle question, ne voult aucune chose autre que  dit a cy-dessus confesser en son prejudice.
Si fu, quant  alors, sursis de proceder plus avant contre lui, et fu fait  mettre en la prison de laquele il avoit esté attaint.
L'AN DESSUS DIT, le XIXe jour dudit mois de juing, en  jugement sur les quarreaux dudit Chastellet, par devant  maistre Jehan Truquan, lieutenant dudit mons.
le prevost,  presens maistres Dreue d'Ars, lieutenant; Andrieu  Le Preux, procureur du roy nostre sire oudit Chastellet;  Jehan de Bar, Ernoul de Villiers et Gieffroy Le Goibe,  examinateurs; fu veu et leu ce present procès.
Et attendu  ce que ledit maistre Jehan Truquan rapporta et dist que  Marguerite de Chaalons, fiancée dudit Thevenin, et tenant  franchise à Saint-Jaques de la Boucherie, tesmoigne  et afferme que au temps que ledit Thevenin fu emprisonné  en la ville de Troyes, et à la requeste d'iceulx  escoliers, ilz avoient bien vaillant en or comptant cinquante  frans, que portoit sur lui ledit prisonnier, et ne  scet de quele part ilz lui estoient venus, ne où il les avoit  gaigniez; car il avoit longtemps paravant, et bien IIJ mois  et plus, que elle n'avoit veu sondit fiancé.
Et, consideré  que derrenierement icellui prisonnier avoit dit que des  accusacions dessus dites il diroit verité, dont il n'avoit  voulu riens faire, par l'advis et deliberacion d'iceulx  conseilliers, icellui prisonnier fu de rechief fait venir en  jugement, et interrogué par serement de dire verité sur  ce que dit est, lequel ne voult, des accusacions dessus  dites, aucune chose confesser.
Et quant ausdiz cinquante  frans, dit et par serement que au temps de sondit emprisonnement  fait à Troyes, il n'avoit que XXIIIJ s.
paris.
.
Et,  veu ce que dit est, fu fait mettre à question sur le petit  et le grant tresteau, et ne voult aucune chose confesser  que dit a cy-dessus; et, pour ce, fut fait remettre en la  prison de laquelle il avoit esté attaint.
L'AN MIL CCCIIIIxx et dix dessus dit, le VJe jour d'ottobre  ensuivant, par devant mons.
le prevost, lui estant  en jugement sur les quarreaux dudit Chastellet, presens  honnorables hommes et saiges maistres Jehan Truquan,  lieutenant dudit mons.
le prevost; Dreux d'Ars, auditeur;  Andrieu Le Preux, procureur du roy nostre sire  oudit Chastellet; Robert Petit-Clerc, Ernoul de Villiers,  Miles de Rouvroy et Gieffroy Le Goibe, examinateurs  oudit Chastellet; fu attaint Thevenin de Breine, prisonnier  dessus nommé, auquel, par ledit mons.
le prevost, fu  dit que des accusacions dessus dites, et autres crimes et  delis par lui commis, il deist verité.
Lequel prisonnier,  après ce qu'il ot juré aus sains Euvangiles de Dieu dire  verité, et que autre chose que cogneu a cy-dessus il ne  volt cognoistre ne confesser, par l'advis et deliberacion  des conseilliers cy-dessus nommés et escrips, icelli prisonnier  fu fait despouillier tout nu, mis, lié et estendu à  la question sur le petit et le grant tresteau, et ne voult  aucune chose confesser que dit a cy-dessus; et, pour ce,  fu fait remettre en la prison de laquele il avoit esté  attaint.
ET, CE FAIT, le mercredi Ve jour de juillet l'an mil CCC  quatre-vins et onze, par devant mons.
le prevost, lui  estant en jugement sur les quarreaux dudit Chastellet,  presens honorables hommes et saiges maistres Jehan Truquan,  lieutenant dudit mons.
le prevost; Dreux d'Ars,  auditeur; Martin Double, advocat du roy en Chastellet;  Andrieu Le Preux, procureur du roy nostre sire illec;  Michel Marchant, Jaques du Bois, Denis de Bausmes,  advocas oudit Chastellet; Beraut Brisson, esleu à Paris  sur le fait des aydes; Robert de Tuillieres, Nicolas Bertin,  Robert de Pacy, Nicolas Chaon, Hutin de Ruit et  Gieffroy Le Goibe, examinateurs en icelli Chastellet; fu  veu et leu, mot après autre, le procès cy-dessus escript,  et par ledit mons.
le prevost demandé ausdiz conseilliers  leurs advis et opponions sur ce, et la maniere comment  l'en avoit à proceder contre ledit Thevenin, prisonnier.
Tous lesquieulx, veues les accusacions d'iceulx escoliers  faites contre ledit prisonnier, eu regard à leurs estas et  personnes, la maniere de l'assemblée et compaignie faite  par icelli prisonnier avec lesdiz escoliers, l'estat de sa  personne, les variacions et denegacions sur ce par ledit  prisonnier faites; attendu l'estat de sa personne, qui est  homme pervers, de dure et mauvaise voulenté, lequel,  par sa confession, l'en ne puet attaindre des delis par lui  fais et commis, que quant aucun commet crime, qu'il ne  appelle pas tesmoings pour veoir faire icelli, et consideré  que, pour ses delis fais et commis, il a autrefois esté  bany, et audit ban acquiescé; attendu que ledit prisonnier  fu trouvé dedens la ville de Paris avant le temps de  son banissement acompli, et qu'il est homme incorrigible;  delibererent et furent d'oppinion que à tousjours du  royaume de France icelli Thevenin de Breine feust bany,  sur peine de la hart.
Ouyes lesqueles oppinions et veu  ce present procès, ledit mons.
le prevost banyt à tousjours  mais du royaume ledit prisonnier, sur peine de la  hart; et de widier icellui lui donna et prefixt terme dedens  la fin de ce present mois.
Et ainsi le prononça en  la presence dudit prisonnier, et, partant, fu mis hors de  prison.
AL.
CACHEMARéE.
JEHAN BINET, DIT DE LA CROIX.
L'AN MIL CCC QUATREVINS ET DIX, le mardi VIJe jour  de juing, mons.
le prevost estant en jugement sur les  quarreaux du Chastellet de Paris, presens noble homme  messire Baude de Vauvillier, chevalier du guet; maistres  Jehan Truquam, lieutenant dudit mons.
le prevost; Dreue  d'Ars, auditeur; Andrieu Le Preux, procureur du roy  nostre sire ou Chastellet de Paris; Ernoul de Villiers,  Nicolas Bertin et Miles de Rouvroy, examinateurs oudit  Chastellet; fu fait venir et attaindre des prisons dudit  Chastellet, par devant lui, Jehan Binet, dit de La Croix,  prisonnier detenu illec, et accusé en sa presence par  Gerart Dossinal, prisonnier detenu oudit Chastellet,  disant que en sa compaignie, parmi la ville de Paris, en  plusieurs tavernes et hosteleries, ilz avoient, d'un commun  assentement, prins et emblé plusieurs pos, plas,  escueles et salieres d'estain, qu'ilz avoient vendus, et  l'argent appliqué à son prouffit.
Et aussi disoit que à plusieurs  compaignons frequentans et gaignans leurs vies au  jeu de dez, au tasseau, à croix et à pile et au jeu de la  chevillete, il avoit oy dire que icelli Binet estoit très-fort  larron, hazardeur et asséeur de faulx dez, et que  aucune fois il s'entremetoit de changer gobelez et tasses  d'argent, et aussi pour ce que, par lesdiz maistres Jehan  Truquan et procureur du roy, fu dit et tesmoignié qu'ilz  se recordoient que, sept ans avoit ou environ, ilz avoient  veu ledit Binet, prisonnier, accusé pour cabuserie et  tromperie oudit Chastellet, lequel n'avoit aucune chose  voulu confesser, jà soit ce que de fait, par sa bouche et  voye de question, il eust esté examinez et interroguez, et  en après, par la longue et peine de prison, pour sa povreté  et langueur de maladie, envoyé à l'Ostel-Dieu de  Paris.
Auquel prisonnier, par ledit mons.
le prevost, après  ce qu'il ot juré aus sains Euvangiles de Dieu dire verité  des accusacions dessus dites, et de toutes autres choses  qui lui seroient demandées, fu demandé s'il estoit voir  que, pour aucuns cas criminelz, il eust autrefois esté emprisonné  oudit Chastellet, et contre lui procedé par voye  de question, comme dit est dessus, et, en après, envoyé  à l'Ostel-Dieu de Paris.
Lequel prisonnier, et par serement,  nya oncques mais jusques ad present avoir esté  prisonnier oudit Chastellet, et aussi dist et afferma que  des accusacions cy-dessus dites contre lui, faites par ledit  Girart Dossinal, il n'estoit en riens coulpable, ne oncques  mais ne l'avoit veu VIIJ jours a ou environ, qu'il fu admené  prisonnier oudit Chastellet.
Et dit que oncques de tromperie, cabuserie, jeu de  dez, et d'asseoir ou jouer au jeu de la chevillete, il ne  s'entremist, et que toutes les accusacions contre lui cy-dessus  dites, faites, sont choses controuvées, sanz cause  ne raison, mais les a dittes et proferées, icellui Dossinal,  par hayne qu'il a à lui, ne scet la cause pourquoy.
Et dit, sur ce requis, qu'il est nez de la ville de Thorigny  lez Saint-Lo, en Normandie, homme de labour,  qui a gaignié sa vie à carder laine, et lequel est alez en  plusieurs parties du royaume, tant à Rouen, à Tournay,  à Amiens, à Saint-Quentin, à Reins, à Chalons, à Troyes,  en Avignon, à Orliens, à Bloys, comme à Paris et aillieurs,  et gaigné sa vie audit mestier le mieulx qu'il a peu et  sceu, et ne scet que l'en veult, ou pourroit faire ou dire  contre lui, et signifie à tous qu'il est clerc, non marié,  en habit et possession de tonseure, et qu'il a XX ans et  plus que par l'evesque de Saint-Lo lui fu donnée tonsure  en ladite ville de Thorigny, dont il ot lettre, laquele  fu arse en icelle ville, en l'ostel d'un sien oncle,  au temps que le duc de Lenclastre chevaucha ou pays,  et environ le temps que le duc de Bretaigne conquesta  le pays de Bretaigne.
Requis s'il a tonsure faite sur sa  teste, dit que ouyl.
Requis s'il scet lire ou cognoistre  lettre quelconques, dit, et par son serement, que non,  et que au temps qu'il ot tonsure, il aprenoit son A B C,  dont il ne scet lettre aucun.
Dit aussi, sur ce requis, qu'il ne sauroit par qui prouver  qu'il eust eu tonsure.
Et, ce fait, fu fait mettre en la  prison de laquele il avoit esté attaint.
APRèS lesqueles choses ainsi faittes, ledit mons.
le  prevost demanda aus conseilliers dessus nommez leurs  advis et oppinions sur ce, et qu'il estoit bon de faire  dudit prisonnier, et s'il estoit tel qu'il deust joyr du previlege  de clerc, et aussi s'il y avoit cause assez pour proceder  contre lui par voye de question, pour savoir par  sa bouche la verité des accusacions dessus dittes, et autres  crimes et deliz par lui faiz.
Tous lesquieulx, veu l'estat  et personne dudit prisonnier, et sa confession faite sur la  maniere comme il ot tonsure, et qu'il dit qu'il n'en a  aucune lettre ou enseignement, ne le sauroit par qui  monstrer ou prouver, le tesmoing desdiz lieutenant et  procureur du roy, qui afferment icelli comme lay avoir  autrefois esté accusé de crime en Chastellet, et mis à  question, sanz ce que oncques se advouast clerc, ce que  celui qui est evesque de Saint-Lo, que l'en appelle  l'evesque de Constances, ne puet donner tonsure  audit lieu de Thorigny, pour ce que se n'est pas de son  deocese, mais est du deocese de Bayeux; que se ce  que dit ledit prisonnier avoit lieu, attendu qu'il ne scet  lire ou cognoistre lettre quelconques, chascun se pourroit  fere donner tonsure quant il vouldroit; attendu aussi l'ordonnance  faite sur teles tonsures abusives portées par  gens qui ne scevent lire ou cognoistre lettre quelconques,  et ne se ventent d'avoir aucun tiltre, ou ne le veulent  prouver, ne ne scevent par qui, comme il est plus à plain  escript ès confessions et procès fait de Jehan Le Brun et  ses compaignons, excecutez pour leurs demerites;  delibererent et furent d'oppinion que, tant pour savoir  par sa bouche la verité comment prinse avoit ladite tonsure,  comme desdites accusacions contre lui faittes, icellui  Jehan de La Croix, dit Binet, prisonnier, feust mis à  question.
Ouyes lesqueles oppinions et veu ce present  procès, ledit mons.
le prevost le condempna ad ce.
EN ENTERINANT lequel jugement, ledit prisonnier fu  fait venir et attaint de rechief en jugement, auquel, par  ledit mons.
le prevost, fu dit que des accusacions dessus  dites il deist la verité, ou l'en lui feroit dire par sa bouche  et le feroit questionner.
Et pour ce que autre chose que  dit a cy-dessus ne voult cognoistre, icellui prisonnier fu  fait lier, mis, lié et estandu à la question sur le petit et le  grant tresteau, et, lui estant en cest estat, et hors d'icelle  question, cogneut, confessa et afferma par serement que,  puis deux ans ençà, par le conseil d'aucuns compaignons  qu'il ne cognoist, fist premierement faire sa tonsure, et  que oncques paravant ce il n'en avoit aucune portée,  nonobstant chose par luy cy-dessus dite ou cogneue; et,  veu ce que dit est, et par le conseil des dessus nommez,  fu condempné à estre rez tout juz; et, ce fait, icelli  Binet fu mis hors d'icelle question, et mené choffer en la  cuisine en la maniere acoustumée, et, après ce, remis en  la prison dont il avoit esté fait venir.
LE JEUDI IXe jour dudit mois de juing, l'an dessus dit,  par devant mons.
le prevost, lui estant en jugement sur  les quarreaux dudit Chastellet, presens maistres Jehan  Truquan, lieutenant dudit mons.
le prevost; Dreux d'Ars,  auditeur; Arnoul de Villiers, Nicolas Bertin et Gieffroy  Le Goibe, examinateurs oudit Chastellet; fu fait venir et  attaint des prisons dudit Chastellet Jehan Binet, dit de La  Croix, prisonnier dessus nommé, auquel, par ledit mons.
le prevost, fu dit que des accusacions cy-dessus dites,  contre lui faites par ledit Girart Dossinal, il deist verité.
Lequel prisonnier ne voult autre chose que dit a cy-dessus  confesser; et, pour ce, fu de rechief fait mettre  à question sur le petit et le grant tresteau, et ne voult  nulle chose confesser en son prejudice; et, pour ce,  fu fait remettre en la prison de laquelle il avoit esté  attaint.
EN l'an dessus dit, le mardi XIIIJe jour dudit mois de  juing, après ce que Gerart Dossinal dessus nommé ot esté  excecuté pour ses demerites, et que en la fin de ses jours  il ot perseveré ès accusacions contre ledit Jehan de La  Croix, dit Binet, autrefois faites, lesqueles furent leues  et recitées en la presence dudit mons.
le prevost, presens  maistres Jehan Truquan, lieutenant dudit mons.
le prevost;  Dreue d'Ars, auditeur; Andrieu Le Preux, procureur  du roy en Chastellet; Jehan de Bar, Oudart de  Fontenoy, Arnoul de Villiers, Robert de Pacy, Nicolas  Chaon et Gieffroy Le Goibe, examinateurs oudit Chastellet;  par l'advis et deliberacion d'iceulx conseilliers,  consideré ce que ledit Binet ne voult aucune chose confesser  autre que dit a cy-dessus, et lequel, pour ceste  cause, avoit esté attaint en jugement sur les carreaux  dudit Chastellet, icelli prisonnier fu fait despoillier tout  nu, mis, lié et estendu à question sur le petit tresteau, et  en après sur le grant, et illec, ne hors d'icelle question,  ne voult autre chose confesser que dit et cogneu a cy-dessus,  au moins qui lui portast prejudice; et, pour ce,  fu mené choffer en la cuisine en la maniere acoustumée,  et en après remis en la prison de laquelle il avoit esté  attaint.
LE JEUDI VJe jour d'ottobre, l'an dessus dit, par devant  mons.
le prevost, lui estant en jugement sur lesdiz quarreaux,  presens maistres GUillaume Porel, conseillier du  roy nostre sire en parlement; Jehan Truquan, lieutenant  dudit mons.
le prevost; Dreux d'Ars, auditeur; Jaques  du Bois, advocat en Chastellet; Jehan de Tuillieres,  Miles de Rouvroy, Nicolas Bertin, Ernoul de Villiers et  Gieffroy Le Goibe, examinateurs oudit Chastellet; fu veu  et leu ce present procès mot après autre, et, par l'advis  et deliberacion d'iceulx conseilliers, dit fu et deliberé  que pour savoir plus à plain, par la bouche dudit prisonnier,  la verité des accusacions dessus dites, il feust encores  mis à question.
Et pour acomplir et enteriner icelle  deliberacion, le dessus dit Jehan Binet, dit de La Croix,  prisonnier, fu fait venir et attaint en jugement, et illec  ne voult chose confesser, autre que dit a cy-dessus, qui  lui portast prejudice; et, pour ce, fu fait mettre à question  sur le petit et le grant tresteau, et continua ès denegacions  par lui autrefois faites, ne autre chose ne voult  cognoistre.
Et, ce fait, fu mis hors d'icelle question,  mené chauffer en la cuisine en la maniere acoustumée, et  en après remis en la prison dont l'en l'avoit fait venir et  attaint.
AU CONSEIL, sur les quarreaux du Chastellet, en jugement  par devant mons.
le prevost, furent presens honorables  hommes et saiges maistres Jehan Truquan, lieutenant  dudit mons.
le prevost; Dreux d'Ars, auditeur;  Martin Double, advocat du roy en Chastellet; Andrieu  Le Preux, procureur du roy illec; Michel Marchant,  Jaques du Bois, Denis de Bausmes, advocas oudit Chastellet;  Beraut Brisson, esleu à Paris sur le fait des aydes;  Robert de Tuillieres, Nicolas Bertin, Robert de Pacy,  Nicolas Chaon, Hutin de Ruit et Gieffroy Le Goibe,  examinateurs de par le roy nostre sire oudit Chastellet;  par lesquieulx, après ce que le procès cy-dessus escript  fait contre ledit Jehan Binet, dit de La Croix, ot esté  leu mot après autre, consideré l'estat et personne dudit  de La Croix, prisonnier, l'osterilité de lui en ce que,  pour question qu'il ait eue ou soufferte, il n'a aucune  chose voulu dire ou confesser plus que fait avoit la premiere  fois, les variacions et denegacions par lui faites sur  les accusacions de verité contre lui, par ledit Girart  Dossinal, excecuté pour ses demerites, fait en la fin de  ses jours; deliberé fu qu'il n'y avoit pas cause par quoy  l'en le peust excecuter comme larron, mais furent d'oppinion  que à tousjours mais il feust bany du royaume de  France, sur la peine que en tel cas appartient.
Ouyes  lesqueles oppinions et veu ce present procès, ledit mons.
le prevost, et en la presence dudit prisonnier, bany à  tousjours mais dudit royaume icellui prisonnier, sur peine  de la hart, et de widier hors d'icellui lui donna terme  jusques à un mois ensuivant son partement de la prison;  lequel se parti le VJe jour d'aoust l'an mil CCCIIIJxx et  onze.
Et lequel conseil fu conseillié, advisé, et prononcé, et  executé contre ledit Jehan Binet, prisonnier, dessus  nommé, l'an mil CCCIIIJxx et onze, le mercredi Ve jour  de juillet.
AL.
CACHEMARéE.
RAOULIN BROILLON.
L'AN DE GRACE MIL CCCIIIIxx ET DIX, le mardi  XXJe jour de mars, par devant honorable homme et  saige maistre Jehan Truquan, lieutenant de mons.
le prevost,  presens maistres Miles de Rouvroy, Nicolas Bertin  et Hutin de Ruit, examinateurs de par le roy nostre sire  ou Chastellet de Paris, et Jehan Chappelu, bourgois de  Paris, fu fait venir et attaint en jugement, sur les quarreaux  dudit Chastellet, Raoulin Broillon, vigneron, demourant  à Marueil sur Marne, prisonnier detenu oudit  Chastellet, pour souspeçon d'avoir mal prins et emblé un  hanap d'argent greneté, sur lequel il vouloit emprumpter  argent aus juifs, ou icellui vendre, lequel hanap, avec  autres biens plusieurs, furent, dimenche derrenierement  passé, mal prins en l'ostel Jaquemin Gat, tavernier, demourant  en la rue aus Jougleux, et duquel hanap il fu  trouvé saisi.
Lequel prisonnier, après ce qu'il ot juré aus sains Euvangiles  de Dieu dire verité sur ce que dit est, et autres  choses qui lui seroient demandées, dit et afferma par serement  que pour argent que le roy doit à son pere, demourant  audit lieu de Marueil, se mirent, sondit pere et lui  qui parle, à chemin, et vindrent en la ville de Paris un  mois a ou environ; et que, environ XV jours a, pour ce  que sondit pere n'avoit peu avoir ou recouvrer son argent,  il s'en estoit retournez oudit païs en sa demeure,  et avoit leissié lui qui parle seul en ladite ville de Paris.
Lequel, pour avoir et gaignier sa vie, s'estoit alouez à  servir les maçons, avec lesquieulx il avoit ouvré par l'espace  de VIIJ jours ou environ en l'ostel dudit Jaquemin.
Et quant audit hanap d'argent que l'en dit avoir esté  trouvé sur lui, il n'en est riens.
Et de rechief juré où il  a prins ledit hanap, dit que sondit pere lui bailla ledit  hanap au partement qu'il a nagueires fait de lui.
Et après  plusieurs autres variacions par lui faites et denegacions,  cogneut icelle tasse d'argent avoir, dimenche derrenierement  passé, au soir, prinse en l'ostel dudit Jaquemin, et  que pour ce qu'il n'avoit point d'argent, il, oujourd'uy,  avoit icelle portée en la rue aus Juifs, pour la vendre  ou emprumpter argent dessus; et pour souspeçon qu'il  n'eust icelle mal prinse, avoit esté admené prisonnier ou  Chastellet.
Et dit que, oudit hostel, il ne print aucuns autres  biens, et que c'est le premier larrecin ou mesfait que  oncques il feist.
ET, CE FAIT, fu demandé audit Jaquemin Gat, qui  present estoit, par serement, qu'il deist verité des biens  qui lui avoient esté prins et qu'il avoit perduz oudit jour  de dimenche.
Lequel, sur ce interrogué, dist et afferma  que celle dite nuit, lui fu emblé, en sondit hostel, ne scet  par quel personne, trois salieres et un plat d'estain, trois  chandeliers de cuivre, une bouteille de cuir, un demi-sextier  d'estain, un sas et une touaille seullement.
APRèS lesqueles choses, demandé fu de rechief audit  prisonnier s'il avoit prins iceulx biens, et qu'il en deist  la verité.
Lequel, et par serement, nya icelles choses  avoir prinses.
Et, pour ce, par l'advis et deliberacion  desdiz conseillers, veu l'estat et personne dudit prisonnier,  les variacions et denegacions par lui faites, et la  confession cy-dessus escripte faite par lui, delibererent  et furent d'oppinion que, pour savoir par sa bouche  la verité des biens perduz par icelli Jaquemin, et d'aucuns  autres crimes et larrecins, s'il avoit faiz, il feust  mis à question.
à quoy il fu condempné par ledit  lieutenant.
EN ENTERINANT lequel jugement, icellui prisonnier  fu fait despoillier tout nu, mis, lyé et estendu à la question  sur le petit tresteau, et avant que l'en ait sur lui jetté  comme pou ou neant d'eaue, cogneut que oudit dimenche  au soir, environ jour faillant, tempté de l'ennemi,  saichant les alées et entrées de l'ostel dudit Jacquemin,  se avala en l'ostel dudit Jaquemin par une petite fenestre  ayant regart sur la rue, ouquel celier il fu par l'espace  d'une heure ou environ, et en icellui print, en une aurmaille  estant en la despence de l'ostel dudit Jaquemin,  tous les biens dessus diz, designez et desclairés en la depposicion  dudit Jaquemin.
Lesquieulx ainsi par lui prins,  et qu'il fu yssu du celier par l'uys d'icellui, porta en  gaiges et en garde partie d'iceulx biens en un hostel ou  taverne estant au bout du Pont-Nuef, à Paris, ne scet à  quele enseingne; c'est assavoir: les deux salieres et un  desdiz chandeliers il vendi XIIIJ blans, et la touaille, sac,  demi-sextier, bouteille, chandelier et un petit plat d'estain,  il mist et laissa en garde oudit hostel et taverne, du  nom ne de l'enseigne duquel il n'est record.
Et, ce fait,  fu mis hors d'icelle question, mené chauffer en la cuisine  en la maniere acoustumée, et, en après, ramené en jugement  sur lesdiz quarreaux; ouquel lieu, sanz aucune force  ou contrainte, il persevera et continua ès confessions cy-dessus  escriptes, par lui faites, et, en après ce, fu remis  en la prison de laquelle il avoit esté attaint.
LE MARDI IIIJe jour de juillet ensuivant, l'an mil CCCIIIJxx  et onze, par devant mons.
le prevost, presens maistres  Jehan Truquan, lieutenant dudit mons.
le prevost; Beraut  Brisson, esleu à Paris; Jehan de Bar, Gerart de La  Haye, Ernoul de Villiers, Robert de Pacy, Nicolas  Chaon, examinateurs, et Dreux d'Ars, auditeur; fu fait  venir et attaint en jugement, sur les quarreaux dudit  Chastellet, Raoulin Broillon, prisonnier dessus nommé,  lequel et par serement, sanz aucune force ou contrainte,  continua et persevera ès confessions cy-dessus escriptes,  par lui autrefois faites, et lesqueles lui furent leues mot  après autre, et afferma icelles par lui avoir esté faites et  commises en et par la fourme et maniere que escriptes  sont cy-dessus.
Et, ce fait, ledit prisonnier fu fait remettre  en la prison de laquele il avoit esté attaint; et, en après,  ledit mons.
le prevost demanda ausdiz presens conseilliers  leurs advis et oppinions qu'il estoit bon de faire  dudit prisonnier, et comment l'en avoit à proceder contre  lui.
Tous lesquelx, veu l'estat d'icellui prisonnier, et les  confessions cy-dessus escriptes, par lui faites, et nonobstant  tout ce que dit est, que pour savoir par sa bouche  s'il avoit fais aucuns autres larrecins, delibererent qu'il  feust encores une fois questionné legierement, et que s'il  ne confessoit autre chose que dit est, attendu la peine de  prison par lui soufferte, et que partie est restituée du  hanap d'argent dessus dit, par lui prins, que icellui prisonnier,  à la premiere justice que l'en feroit, feust batus  et mené tout batant, au cul de la charrete, puis le Chastellet  jusques à la justice, et que illec, et par cry solempnel,  à l'oye et audience de tous, icelli prisonnier, sur  peine de la hart, feust banyz à tous jours de la ville,  viconté et prevosté de Paris; et se plus avant confessoit,  ilz verroient ce qu'il cognoistroit, et sur ce diroient leurs  advis et oppinions comme bon leur sambleroit et seroit à  faire par raison.
Ausqueles oppinions, tout veu, icellui  mons.
le prevost se conforma et ainsi le prononça.
EN enterinant lequel jugement, le mercredi ensuivant  ce jour dudit mois de juillet, l'an IIIJxx et onze dessus dit,  par devant mons.
le prevost, presens maistres Jehan Truquan,  lieutenant dudit mons.
le prevost; Dreue d'Ars,  auditeur; Andrieu Le Preux, procureur du roy; Gerart  de La Haye, Arnoul de Villiers, Nicolas Bertin, Robert  de Pacy, Hutin de Ruit et Gieffroy Le Goibe, examinateurs  de par le roy nostre sire ou Chastellet de Paris,  eulx estans en jugement sur les quarreaux dudit Chastellet,  fu attaint desdites prisons et fait venir le dessus dit  prisonnier Robin Broillon, auquel, par icelli mons.
le  prevost, fu dit et commandé que des autres larrecins par  lui faites il deist verité, ou l'en lui feroit dire par force,  et le feroit très-bien questionner.
Lequel ne voult autre  chose ne plus cognoistre que dit a cy-dessus, et, pour ce,  fu fait despouillier tout nu, mis, lyé et estendu à la question  sur le petit tresteau, et avant ce que l'en jettast sur  lui aucune eaue, requist instanment que l'en le meist jus  d'icelle question, et il diroit verité de plusieurs larrecins  que fais avoit.
Pour laquele chose, et par le commandement  dudit mons.
le prevost et conseil desdiz conseilliers  assistens, il fu deslié, mis hors d'icelle question, mené  chauffer en la maniere acoustumée, et illec, hors de  toute question et sans aucune force ou contrainte, cogneut  et confessa que, entre la Penthecouste et la Saint-Jehan  derrenierement passée, il estant en la ville de  Marueil sur Marne, et passant par devant l'ostel de  Jensson Baillia, vit une fenestre dudit hostel ouverte,  contre laquele, au dedens dudit hostel, pendoient deux  nappes et une touaille qui sechoient, lequel linge  il, à l'ayde d'une petite perche de bois ou baston  qu'il trouva assez près dudit hostel, saicha et advaint  iceulx à soy; et, ce fait, ou au moins un ou deux jours  après, porta icelli linge et vendi, en la ville d'Espernon,  la somme de sept blans, qu'il en ot et receut,  et iceulx appliqua à son prouffit.
Cogneut aussi avoir prins, demi-an a ou environ, en  ladite ville de Marueil, et en l'ostel Jehan Pichet, demourant  en icelle ville, une pinte d'estain, qu'il trouva sur  une aissete ou cimaise ou bouge de l'ostel d'icelli Pichet,  qu'il trouva ouvert de jour en passant par la rue et au  devant de la demeure d'icellui Pichet.
Cogneut, avec ce, avoir mal prins et emblé à plusieurs  fois, et sur l'anuytant, en l'ostel d'un nommé Jehan Moriset,  demourant en icelle ville, plusieurs osiers à lyer  vignes, sans le sceu des gens dudit hostel, et lui saichant  les gens d'icellui hostel estre encores en leur labour aus  champs; icellui osier montant à la somme de sept blans  ou environ, et du plus n'est recort.
Et autre chose ne  plus ne scet de larrecins qu'il ait commises; et, pour ce,  requiert lui estre sur ce faite grace et misericorde par  ledit mons.
le prevost et conseil, qui presens estoient.
LE SAMEDI VIIJe jour dudit mois de juillet, l'an mil CCCIIIJxx  et onze dessus dit, par devant mons.
le prevost, lui  estant en jugement sur les quarreaux, presens maistres  Dreue d'Ars, lieutenant dudit mons.
le prevost; Andrieu  Le Preux, procureur du roy; Jaques du Bois, Michel  Marchant, Yves de Karembert, Denis de Bausmes, advocas  ou Chastellet; Robert Petit-Clerc, Robert de Tuillieres,  Nicolas Bertin, Jehan de Tuillieres, Robert de  Pacy, Hutin de Ruit, Gieffroy Le Goibe et Jehan Fouquere,  examinateurs de par le roy nostre sire oudit Chastellet;  fu fait venir et attaint des prisons dudit Chastellet  Robin Broillon, prisonnier, dessus nommé, lequel, par  serement, continua et persevera, sanz aucune force ou  contrainte, ès confessions cy-dessus escriptes, par lui  faites et afferma icelles par lui avoir esté faites par la  fourme et maniere que escriptes sont cy-dessus, qui lui  furent leues mot après autre; et, ce fait, en l'absence  dudit prisonnier, ledit mons.
le prevost demanda aus  dessus diz conseilliers leurs advis et oppinions comment  l'en avoit à proceder contre ledit prisonnier, et s'il avoit  desservi à estre excecuté pour ses demerites ou non.
Tous lesquelx, veus les confessions cy-dessus escriptes,  par lui faites, la maniere des cas advenus, et la plus grant  part d'iceulx commis de nuit, les multiplicacions et perseveracions  par lui faites, à plusieurs journées et intervales,  desdites larrecins, de fait et propos appensé, la  valeur d'iceulx larecins et nombre d'iceulx, commis à diverses  fois, ce qu'il est homme vacabond, et l'estat d'icellui;  attendu aussi les denegacions par lui sur ce par plusieurs  fois faites et reiterées, delibererent et furent d'oppinion  que l'en ne le povoit espargnier qu'il ne feust excecuté  comme larron, et qu'il l'avoit bien desservi, et estoit très-fort  larron furtif.
Ouyes lesqueles oppinions et veu ce  present procès, ledit mons.
le prevost condempna icellui  prisonnier à estre excecuté comme larron; et ainsi le  prononça ledit mons.
le prevost en la presence dudit  prisonnier.
DEPUIS lequel jugement ainsi prononcé, et oudit  VIIJe jour dudit mois de juillet, l'an dessus dit, icellui  prisonnier fu mené à son derrenier tourment, et au devant  de la justice, en la presence de Aleaume Cachemarée,  commis par ledit mons.
le prevost à estre present à  fere faire ladite excecucion, icelli Robin Broillon continua  et persevera ès confessions cy-dessus escriptes.
Et, oultre ce, cogneut et confessa, en la presence de  Jehan Raimbaut, Richart Lide et de plusieurs autres sergens,  que, demi-an ençà ou environ, il seul, de nuit,  entra en l'estable d'un nommé Thomassin Algrin, demourant  en la ville de Tou sur Marne, et ouvry l'uis  d'icelle à une cordelete à quoy il fermoit, en laquele  estable il mal print un cheval rouge, et icelli mena et  vendi en la ville de Chaalons.
Item, et en la ville d'Avenay, en une estable, et de  nuyt, il entra en icelle par une fenestre qui estoit ouverte,  et, ce fait, ouvry l'uis au mieulx qu'il pot, et  d'icelle estable enmena un cheval morel, lequel, par  l'oste à qui il estoit et qui le poursui, il rendi à icellui  hoste, de paour qu'il ot qu'il ne feust emprisonné.
Item et samblablement, en la ville de Breban, de  nuyt, en une estable qu'il ouvry, print une jument qu'il  mena vendre en la ville de Chaalons dessus dite.
Item, et par deux fois assez entresuivans, avoir entré  en deux estables, de nuyt, en la ville de Palmey, et en  icelles avoir prins et enmené à une fois deux jumens, et  à l'autre un roussin, tout ce par lui vendu en icelle ville  de Chaalons.
Item, et en la ville d'Atis, de nuyt, en une estable  qu'il ouvry à une cordelete ou loquet, qui ouvroit icellui,  avoir prins tous iceulx chevaulx et jumens, par lui  venduz à plusieurs et diverses fois en ladite ville de  Chaalons, n'est record quelx sommes au vray, mais il  tient et croit en sa conscience que d'iceulx chevaulx il a  eu et receu à son prouffit la somme de XIJ frans ou environ;  et dit que icelles villes sont prouchaines de ladite  ville de Chaalons et Marueil de IIJ, IIIJ, V et VJ lieues  environ.
Item, lui estant en un vilaige entre Saint-Thierry et  Reins, entra par l'aide d'une eschiele, par une fenestre,  en l'ostel d'un homme d'icelle ville, ouquel hostel, et  en une chambre d'icellui, il print un lit garny de coissin  et de couvertoir, et iceulx porta et vendi en la ville  de Reins, la somme de XXXIJ s.
ou environ, qu'il en  receupt.
Item, et en la ville de Choilly, en un hostel ouquel il  avoit aucune fois ouvré, monta de nuyt par une eschiele,  et entra par-dessus les murs d'icellui hostel, du nom du  seigneur dudit hostel n'est record, ouquel il print deux  haches, un chauderon et une touaille, qu'il porta et  vendi en ladite ville de Chaalons, distant d'icelle ville  de Choilly à VJ lieues, la somme de XVJ s.
ou environ,  qu'il appliqua à son prouffit.
Item, avoir prins de nuyt et entré par-dessus les murs  de l'ostel Jehan de Montyon, demourant à Bucy, oudit  pays de Chaalons, et en ciellui hostel avoir prins plusieurs  haches, doloires, tareles et autres oustilz à charpentier,  par lui vendus, en icelle ville de Chaalons, la  somme de XVJ s.
par.
.
Item, et à une autre fois, de nuyt, il entra en l'ostel  d'un tonnellier demourant en icelle ville, par-dessus les  murs d'icellui hostel, ouquel il mal print deux brochoirs  à laver mains, lesquieulx il porta et vendi en  ladite ville de Chaalons, VIIJ gros, qui valent environ  IX s.
Item, avoir entré de nuyt, en la ville de Marueil, en  l'estable d'un homme demourant en icelle ville, par un  pertuis qui y estoit, et en icelle estable avoir mal prins  une sele à chevaucher, qui sur lui fu depuis trouvée et  en sa possession, et par lui rendue à celui de qui il avoit  icelle prinse.
Item, avoir mal prins et emblé de nuyt, à plusieurs et  diverses fois, grant nombre d'oës, d'oisons, poucins,  canars, poules et chappons, ès lieux et villaiges où il  frequentoit, lesquieulx il porta vendre et a vendu puis  en une ville, puis en une autre, et en receu de l'argent  pour soy vivre et gouverner, n'est record quel somme,  ne jusques à quel nombre.
Et dit qu'il n'est record que  oncques jour de sa vie feist aucuns autres larrecins que  dit a cy-dessus.
Et, pour ce, fu le jugement dessus dit contre ledit  Robin Broillon, prisonnier, dessus nommé, excecuté; et  atant fini ses jours.
Et n'avoit aucuns biens.
AL.
CACHEMARéE.
REGNAULT DE SAINT-MARC.
L'AN DE GRACE MIL CCCIIIIxx ET ONZE, le jeudi VJe jour  de juillet, par devant honorable homme et saige  maistre Jehan Truquan, lieutenent de mons.
le prevost  de Paris, presens maistres Dreux d'Ars, auditeur; Jehan  de Bar, Robert Petit-Clerc, Nicolas Bertin, examinateurs  de par le roy nostre sire ou Chastellet de Paris, et Jehan  Filleul, lieutenant du receveur de Paris, fu fait venir et  attaint en jugement, sur les quarreaux dudit Chastellet,  Regnaut de Saint-Marc, prisonnier detenu illec, pour  souspeçon d'avoir mal prins et emblé un cheval de poil  gris sur le blanc, que poursuïoit pour emblé et à soy  appartenir Guillaume Ferry, sergent d'armes du roy nostre  sire, et duquel cheval icellui prisonnier fu trouvé saisy.
Lequel prisonnier, après ce qu'il ot juré aus sains Euvangiles  de Dieu dire verité de ce que dit est, et autres  choses qui lui seroient demandées, cogneut et afferma  par serement et pour verité qu'il est nez de la ville de  Dijon en Bourgoigne, homme marié en icelle ville, et a  trois petiz enfans; pour avoir la substentacion et vie desquelx  il qui parle, pour ce que à labour de vignes il ne  povoit si grandement gaignier comme besoing lui feust,  veant que, six ans a ou environ, que chascun aloit ès  guerres, se mist à suir et frequenter routes de gens d'armes,  est alez ès pays de Flandres, d'Alemaigne, et aussi  ou pays d'Espaigne, a servi messire Jehan La Personne,  viconte d'Acy, et plusieurs autres chevaliers et escuïers,  des noms desquieulx il n'est record; et que, puis deux  mois a ou environ, il a esté sanz maistre et vacabond  parmi la ville de Paris, attendant trouver le service d'aucun  seigneur; et tant que, mercredi derrenierement passé  ot huit jours ou environ, qu'il deposant se esbatoit en  la rue du Plastre, près du carrefour du Temple, environ  heure de vespres, vit et apperçut que de la riviere certains  paiges et varlés admenoient quatre chevaulx que  l'en disoit appartenir audit Guillemin Ferry, et iceulx  establerent et logerent en une estable en icelle rue, en  laquelle il qui parle, en entencion d'avoir et prendre un  d'iceulx chevaulx pour son prouffit faire, ala environ  minuyt à l'uis de l'estable d'iceulx chevaux, lequel il  rompi à force, et, ce fait, print l'un d'iceulx quatre chevaux,  et celui mesmes dont il a esté trouvé saisy, avec  la sele et la bride, qui pendoit à une cheville en icelle  estable, et unes chauces vermailles à homme, qui sechoient  ou estoient pendues à ladite cheville.
Et lors il  qui parle, tempté de l'ennemi, print et enmena icellui  cheval à Maisons sur Saine, et d'illec est alez de pays en  autre, et jusques assez près de la ville de Bris-Contre-Robert,  que par icellui Guillemin il fu prins et arresté,  et ledit cheval aussi, et pour icelle cause admené prisonnier  oudit Chastellet.
Et dit que c'est le premier mesfait  et larrecin qu'il ait fait ou commis; et, pour ce, requis  instanment audit lieutenant qu'il voulsist en lui estendre  sa grace.
APRèS lesqueles choses ainsi faites, demandé fu par  ledit lieutenant, ausdiz conseilliers, leurs advis et oppinions  comment il estoit bon de proceder contre ledit  prisonnier, et se l'en parleroit à lui par voye de question,  pour savoir s'il avoit fait ou commis aucuns autres larrecins.
Tous lesquieulx, veu l'estat dudit prisonnier, qui  est homme vacabond, la fraction de l'uys d'icelle estable  faite par ledit prisonnier, de nuyt et aguet appensé, la  valeur dudit cheval, qui par ledit GUillemin nous a esté  affermé, et par serement, icelli valoir la somme de XL frans,  et la maniere de la prinse dudit cheval et aussi desdites  chauces, delibererent et furent d'oppinion que, pour  savoir par sa bouche la verité des autres crimes commis  par ledit prisonnier, s'aucuns fais en a, il feust mis à question;  et ad ce fu, par ledit lieutenant, icelli prisonnier  condempné.
EN enterinant lequel jugement, icellui prisonnier fu  fait despouillier, lié tout nu, mis et estendu à la question  sur le petit tresteau, et incontinent avant que l'en lui  feist autre chose, requist instanment que hors d'icelle  question l'en le meist, et il diroit verité.
Si fu mis hors  d'icelle question, mené choffer en la cuisine en la maniere  acoustumée, et illec, hors de toute question, et sanz aucune  force ou contrainte, continua et persevera ès confessions  cy-dessus escriptes, par lui oujourd'ui faites.
Et, oultre ce, cogneut et confessa que, environ la Penthecouste  derrenierement passée, il, de nuyt, entra ès  estables des chevaulx mons.
le connestable, estant à  Paris, lesqueles il trouva ouvertes, et en icelles, sanz le  sceu des gens qui dedens estoient, il, tempté de l'ennemi,  mal print un cheval de poil noir, lequel il mena en la  ville de Prouvins, et illec le vendi la somme de XIIIJ frans,  qu'il en ot et receut.
Cogneut avec ce, que, puis un mois a ou environ, il,  de nuyt, estant sur la riviere auprès d'unes estables, derriere  la Mortelerie, vit et apperceut une petite fenestre  ayant regart dedans unes estables où il avoit chevaux,  par laquele fenestre, et que il ot rompu certains bastons  de bois qui estoient au travers d'icelle fenestre, il entra  en icelle estable, en laquele il qui parle, tempté comme  dit est, mal print une haguenée morele qui estoit esdites  estables, et icelle print et enmena par l'uys de derriere  desdites estables, qu'il ouvry, et en la ville de Prouvins  la vendi à un appellé Louys, grenetier illec, la somme  de XIJ frans, dont il receut VJ frans presentement, et des  autres six frans lui bailla cedule et obligacion, laquele  Guillemin Ferry, sergent d'armes dessus dit, a prinse  sur lui qui parle, et en sa tasse, au temps et heure qu'il  mist à lui la main de par le roy, et le arresta prisonnier.
Item, cogneut que, ou mois de juing derrenierement  passé, qu'il qui parle marchandoit chappeaulx de bievre  en la grant rue Saint-Denis, print et muça soubz son mantel  un d'iceulx chappeaulx, lequel povoit valoir environ  XVJ s., et est par devers icellui Guillemin Ferry.
Cogneut aussi que, sept ans a ou environ, qu'il estoit  paige d'un escuïer du pays de Bourgoigne, nommé Porton  de Donjon, par icelli son maistre lui furent baillés  XIIIJ frans en or, pour porter à certaine personne auquel  sondit maistre les envoyoit par lui qui parle, lequel deposant  retint et appliqua à soy iceulx XIIIJ frans, sanz le  sceu ou congié de sondit maistre; et se parti lors d'avec  icellui son maistre sanz lui avoir fait de ce aucune  restitucion.
Cogneut oultre que, au retour que mons.
le viconte  d'Acy et autres seigneurs retournerent du voyage de Hongrie,  et en passant par le pays de Lombardie, en une  ville et hostel dont il n'est record, et ouquel ledit viconte  son maistre avoit esté logiez une nuyt, au partir du matin  qu'ilz firent d'icellui hostel, il qui parle, par convoitise,  print oudit hostel une houpelande à homme, courte,  de drap vert, et doublé de sarge vert, laquele povoit lors  valoir quatre frans, et icelle appliqua à son prouffit, et  sanz le sceu d'aucune personne quelconques.
Cogneut avec ce, que, sept ans a ou environ, qu'il  qui parle estoit demourant en icelle ville de Chambry  en Savoye, en l'ostel d'un mareschal d'icelle ville,  au partir qu'il fist de l'ostel d'icellui mareschal, et à un  matin, print oudit hostel une paire de draps, desquelx il  qui parle fist faire des robelinges pour lui, qu'il a  usées.
Item et avec ce, que, au retour du voyage du Dan,  qu'il, en la compaignie d'autres, estoit logiez en la ville  de Choisy, près de Compiengne, en l'ostel Jehan  Garnier, demourant en icelle ville de Choisi, au partir  qu'il fist d'icellui hostel, print et emporta avec soy une  nappe et une touaille, qu'il apporta et vendi, en la ville  de Paris, la somme de XVJ s.
par.
.
Cogneut aussi que, puis XIIIJ ans a ou environ, qu'il a  suy et frequenté les guerres, il a par plusieurs fois prins  et raençonné plusieurs chevaulx sur les pays par où il a  passé, afin d'avoir des vivres pour soy et ses compaignons,  ne scet jusques à quel nombre ou somme d'argent il en  a receu; et aussi avoir prins plusieurs draps de lit, desquieulx  il a fait des robelinges pour son user.
Et autre  chose ne plus ne scet de mesfais ou larrecins que fais ait,  en quelque maniere que ce soit.
LE samedi ensuïant, VIIJe jour dudit mois de juillet,  mil CCCIIIJxx et onze dessus dit, en jugement sur les quarreaux,  par devant mons.
le prevost, presens maistres  Dreux d'Ars, lieutenant dudit mons.
le prevost; Jaques  du Bois, Michel Marchant, Yves Karembert, Denis de  Bausmes, advocas en Chastellet; Nicolas Bertin, Robert  Petit-Clerc, Ernoul de Villiers, Andrieu Le Preux, Robert  de Pacy, Robert de Tuillieres, Hutin de Ruit et  Gieffroy Le Goibe, examinateurs; fu fait venir des prisons  dudit Chastellet Regnault de Saint-Mart, prisonnier  dessus nommé, lequel, sanz aucune force ou contrainte,  continua et persevera ès confessions cy-dessus escriptes,  par lui autrefois faites, et lesqueles lui furent leues mot  après autre, et icelles afferma par serement estre vrayes  par la fourme et maniere que escriptes sont cy-dessus;  et, oultre ce, jura et afferma par son serement que en sa  possession, par ledit sergent d'armes, furent trouvez environ  XVJ frans, tant en or comme en monnoye, avec le  briefvet et chappel de biefvre dont cy-dessus est faite  mencion.
Et plus ne autre chose ne volt cognoistre, et,  pour ce, fu fait à part traire sur lesdiz quarreaux.
ET, ce fait, ledit mons.
le prevost demanda ausdiz presens  conseilliers leurs advis et oppinions qu'il estoit bon  de faire dudit prisonnier, et s'il avoit assez cogneu parquoy  il deust recevoir mort.
Tous lesquieulx, veu l'estat  et personne dudit prisonnier, la maniere des larrecins  par lui faites furtivement et de nuyt, cy-dessus escriptes,  la fraction des huys et fenestres, avec la traïson par lui  commise à sesdiz maistres, la valeur desdites larrecins,  les continuacions, perseveracions et reyteracions d'iceulx  larrecins cy-dessus escrips, par lui faites et commises,  delibererent et furent d'oppinion qu'il estoit un très-fort  larron et traitre de son maistre, et que l'en ne le povoit  espargnier qu'il ne feust excecuté comme larron, et  que, comme tel, il feust excecuté, c'est assavoir pendu.
Ouyes lesqueles oppinions et veu ce present procès,  ledit mons.
le prevost le condempna à estre pendu,  et icellui jugement prononça en la presence dudit  prisonnier.
OUQUEL VIIJe jour dudit mois de juillet, icellui prisonnier  fu mené à son derrenier tourment, et illec continua  et persevera ès confessions cy-dessus escriptes, autrefois  par lui faittes; et atant fu ledit jugement contre lui, oudit  jour d'ui conseillié et prononcé, excecuté.
Et n'avoit aucuns biens.
AL.
CACHEMARéE.
JEHAN DE POIZ.
L'AN DE GRACE MIL CCCIIIIxx ET ONZE, LE LUNDI  IIIe jour de juillet, par devant maistre Jehan Truquan,  lieutenant de mons.
le prevost, lui estant en jugement  sur les quarreaux, presens Gieffroy Le Goibe, examinateur;  Giles Le Moyne, grenetier pour le roy nostre  sire à Paris; fu attaint et fait venir Jehannin de Pois, prisonnier  detenu oudit Chastellet, pour souspeçon d'avoir  mal prins et emblé un certain drap escru, mouillié, et à  tondre et retraire, de couleur de tenné, contenant environ  XVJ aulnes, et lequel il, oujourd'ui, avoit exposé en  vente à aucuns juifs à Paris, et faisoit l'aulne VJ s., qui  bien vault XVJ s.
.
Et samble par l'inspection d'icellui drap,  qu'il ait esté osté nouvellement des lices où il avoit esté  mis par les foulons, ou celui et ceulx à qui il appartient,  pour le appareillier, comme il appartient à faire.
Lequel prisonnier, après ce qu'il ot juré aus sains Euvangiles  de Dieu dire verité sur ce que dit est et autres  choses qui lui seroient demandées, dist et afferma par  serement qu'il est nez de la ville de Rouen, et homme  boulengier, et que d'icelle ville de Rouen, puis XV jours  ençà, il est nouvellement venu en la ville de Paris pour  soy esbatre, en laquelle d'aventure il trouva, assez près  du petit huys de Saint-Anthoine, un jeune filz nommé  Perrinet, filz d'un homme dont il ne scet le nom, qui  repaire et est servant à la court madame de Thouraine,  et duquel Perrinet il a cognoissance, parce que, au temps  que ladite madame de Thouraine fu derrenierement à  Rouen, le pere dudit Perrinet estoit logiez assez près de  l'ostel où il qui deppose estoit demourant en la ville de  Rouen.
Avecques lequel Perrinet il, puis ledit temps, a  continuelment beu, mengié et couché ensamble, puis  VIIJ jours jusques à aujourd'ui, que il qui deppose, sanz  ce qu'il sceust que ledit Perrinet avoit entencion de faire,  fu par icellui Perrinet mené en la ville de Saint-Marcel,  près Paris, en une certaine place, environ heure de  IX heures avant midi, en laquele place icellui Perrinet,  par le moyen et ayde de lui qui parle, monta par-dessus  un mur, et il qui parle demoura au dehors.
Et, assez tost  après, par ledit Perrinet, et aussi par-dessus ledit mur, lui  fu jetté le drap tenné dessus dit, duquel il a esté trouvé  saisi.
Lequel Perrinet, revenu par-dessus ledit mur par où  il estoit alez, il qui parle, ensamble ledit Perrinet, vindrent  à Paris, et avec eulx apporterent ledit drap en  l'ostel d'un cousturier demourant en la rue Saint-Martin,  duquel il ne scet le nom, en l'ostel duquel cousturier  icelli Perrinet print le varlet dudit cousturier sanz ce  qu'il sceust riens du fait dessus dit, et le porterent en la  rue des Juifs, où illec eulx trois l'exposerent en vente à  aucuns d'iceulx juifs, et faisoient l'aulne VJ s.
Et pour  souspeçon que iceulx juifs, ou aucuns d'eulx, orent que  lui et lesdiz Perrinet et varlet dudit cousturier n'eussent  mal prins et emblé, ilz firent ledit prisonnier prendre et  admener en Chastellet, et lesdiz Perrinet et varlet d'icellui  cousturier se absenterent de la place.
Et dit que c'est  le premier mesfait auquel il feust oncques mais; et autre  chose ne plus n'en scet.
APRèS laquele confession ainsi faite par ledit prisonnier,  le jeudi ensuïant, VJe jour dudit mois de juillet, par devant  mons.
le prevost, lui estant en jugement sur les  quarreaux, presens maistres Jehan Truquan, lieutenant  dudit mons.
le prevost; Dreux d'Ars, auditeur; Andrieu  Le Preux, procureur du roy en Chastellet; Jehan de Bar,  Robert de Tuillieres, Robert Petit-Clerc, Girart de La  Haye, Nicolas Bertin et Robert de Pacy, examinateurs  oudit Chastellet; icellui mons.
le prevost demanda ausdiz  conseilliers leurs advis et oppinions qu'il estoit bon de  faire, et la maniere comment l'en avoit à proceder contre  ledit prisonnier.
Tous lesquieulx, veu l'estat dudit prisonnier,  qui est homme de mestier, le drap entier duquel  icellui prisonnier fu trouvé saisi, contenant XIIIJ aulnes  ou environ, et dont l'aulne vault bien XVJ s., qui est  chose souspeçonneuse, consideré qu'il estoit et est tout  mouillié et non apresté, delibererent et furent d'oppinion  que, pour savoir par sa bouche la verité se aucuns autres  larrecins il a faiz, qu'il feust une fois questionné.
Ouyes  lesqueles oppinions et veu ce present procès, ledit mons.
le prevost condempna ad ce ledit prisonnier.
EN enterinant lequel jugement, ledit mons.
le prevost,  et en la presence desdiz conseilliers, fist venir ledit prisonnier  en jugement sur les quarreaux, et lui dist que des  autres crimes et larrecins que l'en dit par lui avoir esté  faites il deist la verité, ou il le feroit questionner, afin de  le savoir par sa bouche.
Lequel prisonnier ne voult autre  chose cognoistre que dit est, et, pour ce, fu fait despouillier  tout nu, mis, lié et estendu à la question sur le petit  tresteau, et après sur le grant, et si tost comme l'en lui  ot donné un pou d'eaue à boire, requist instanment que  hors d'icelle question l'en le meist, et il diroit verité de  plusieurs autres larrecins que fais avoit, et lesqueles il  desclaira de bouche; et pour ce, du commandement dudit  mons.
le prevost, icelli prisonnier fu deslié et mis jus  d'icelle question, mené chauffer en la cuisine en la maniere  acoustumée, et en après qu'il ot beu et mengié, fu  ramené en jugement sur les quarreaux.
ET illec, hors de toute question, et sanz aucune force  ou contrainte, icellui prisonnier cogneut et confessa,  oultre et par-dessus ce que dit est cy-dessus et escript,  que, un an a ou environ, ainsi comme il passoit par le  chemin près d'un villaige assiz et joignant de la ville  d'Amiens, trouva, au bout d'un champ où l'en soyoit  blé, la bourse d'une femme, laquele il vuida, et en icelle  print la sommé de VJ s.
paris.
.
Item, demi-an a ou environ, ainsi comme il passoit près  de la ville de Clermont, trouva une haye à laquele pendoyent  une chemise et une braye qui sechoient, lesquelx  il print, et iceulx a usez et appliquez à son prouffit.
Cogneut avec ce, que, deux ans a ou environ, autrement  du temps n'est record, en alant de la ville de Noyon  le chemin à Chauny sur Oise, à une lieue près d'icelle  ville de Noyon, et au bout d'une vigne, trouva d'aventure  une houppelande à usaige d'omme, et un chapperon  de drap brun, qu'il a usez et vestuz, et povoient lors  valoir environ deux frans.
Cogneut oultre que, puis demi-an a ou environ, au  dehors de la ville de Luserches, il trouva aus champs  unes chauces vermailles qui sechoient à une haye, lesqueles  il vendi la somme de VIJ blans.
Item, et avec ce, en alant de Saint-Mor des Fossez le  chemin droit à Laigny, avoir trouvé au bout d'un villaige,  à une lieue près d'icelle ville de Saint-Mor, une  houpelande de drap pers, sengle et courte, à usaige  d'omme, qui pendoit à une haye où elle sechoit, laquele  il print, et icelle vendi, au premier villaige qu'il trouva  en sondit chemin, la somme de quatre soulz paris., qu'il  en ot et receupt.
Et dit que autre chose ne plus de larrecins  il n'a fais ou commis; et, pour ce, fu fait mettre  à part sur lesdiz carreaux.
APRèS lesqueles choses ainsi faites, demandé fu par  ledit mons.
le prevost ausdiz presens conseilliers, et aussi  à maistres Arnoul de Villers et Miles de Rouvroy, examinateurs,  qui pour ce avoient esté mandez, leurs advis  et oppinions qu'il estoit bon de faire dudit prisonnier, et  comment l'en avoit à proceder contre lui, et s'il estoit  digne et avoit desservi mort.
Tous lesquelx, veu ce present  procès, la valeur desdiz larrecins par lui fais et commis,  les reiteracions, multiplicacions et continuacions  d'iceulx, qui estoient en la garde de Dieu, attendu la  maniere de la prinse par lui faite d'iceulx larrecins, delibererent  et furent d'oppinion que l'en ne le povoit  espargnier qu'il ne feust excecuté comme larron, et qu'il  l'avoit bien desservi.
Ouyes lesqueles oppinions et veu  ce present procès, ledit mons.
le prevost condempna ledit  Jehannin de Pois à estre excecuté comme larron, et  icellui jugement prononça en la presence dudit  prisonnier...
MéRIGOT MARCHèS.
...Rapporté audit Merigot qu'il povoit avoir  byaises, et lui dist la couvine qui estoit dedens ledit lieu,  et par quel lieu il le povoit avoir, et y mena des gens  dudit Merigot par nuyt, pour lui monstrer par où ilz le  pourroient prendre; et par X ou XIJ fois l'a mené ainsi en  plusieurs lieux, et ce prouvera par Jennequin Langleiz,  connestable d'Uisat, par delà la Courtine.
ITEM, Le Bourc de Malencontre, estant Merigot à  Chasteau-Nuef, et Ponchot de Langhac devant lui, ledit  Bourc et Merigot avoient guerre mortal de parolles, et  ledit Bourc le conduit par nuyt les vivres à gens du pays  dedens ledit lieu; par laquele provision ledit Merigot  defendi ledit lieu par longtemps plus qu'il ne l'eust tenu;  et de ce lui faisoit et donnoit bon prouffit, et aussi au  Roc de Vendas lui apporta plusieurs vivres; et se  prouvera par Girart du Seel, par Pierre de La Courtine  et Jamet de Lagout.
ITEM, Bertrandon de Vez, capitaine de Rochefort, qui  est à mons.
le vicomte Dalphin, ledit Merigot, estant  au Roc, lui promist des vivres; et se prouvera par le  dessus dit.
GUILLAUME Constans, demourant au Pont-Gibaut,  enseigna audit Merigot comment se pourroit prendre  Chasteau-Neuf, et de Cornoueille, et l'estat et gouvernement  desdiz lieux; et lui a administré et baillié par  moult de fois dagues, espées, bacinez, et autres armeures  et chevaulx; et se prouvera par les dessus diz.
ITEM, Pierre Giac, demourant en la Tour en Auvergne,  ledit Merigot estant audit Roc de Vendes, le avitailla  de vivres, et tant qu'il en vouloit lui en bailloit pour  son argent; et se prouvera par les dessus diz.
ITEM, Johannet d'Orcival, qui bailla et administra  audit Merigot fil pour refaire les cordes de ses arbalestres,  qui estoient toutes rompues, et samblablement lui bailla  et administra par nuit plusieurs vivres.
ITEM, Perrotin de Cisternes, de Memac, qui plusieurs  fois, ou nom et pour Gieffroy Teste-Noire, est alez  ès bonnes villes enquerir des nouvelles et entreprinses  que on faisoit contre ledit Gieffroy Teste-Noire, et les  lui rapportoit, ou qui le vouloit chevauchier ou autrement  grever, afin qu'il feist provision au contraire, et  aloit descouvrir et chevaucher le pays quant lesdiz Gieffroy  et Merigot vouloient chevauchier, et aussi leur rapportoit  où ilz povoient mieulx faire leur prouffit.
ITEM, Perrotin de Villevalez, dudit lieu, estoit son  compagnon et complice ad ce faire, et le scet par le conseil  Gieffroy Teste-Noire.
ITEM, Jehan Lespicier, de Tuelles, consult de  Tuelles, et ses compaignons consulz, qui depuis ont esté  en ladite ville, ont esté achater arbalestres à Montpellier  pour Gieffroy Teste-Noire et ses compaignons, et chascun  an IIJc de poudre de canon, dont ledit Merigot avoit sa  part.
ITEM, maistre Jehan Le Mege, demourant à Limoges,  et IIIJ ses complices, dont ne scet les noms, mais en y  avoit aucuns qui estoient religieulx, vestus de drap rousset  et un capulaire blanc, et les a veuz venir à Chalusset,  et là forgoient monnoye d'argent au coing du  roy, et entreprenoient de forger or.
ITEM, Gerart de Serre, capitaine du lieu de Lestranges,  a communement, durant la fortune Gieffroy Teste-Noire,  esté conseillier et espie favorable dudit Gieffroy; et sera  prouvé par les dessus diz et XX autres hommes qui le servoient,  et ledit capitaine au Roc de Vendes, avec messire  Guillaume Le Bouteillier.
ITEM, le barbier de Rochefort et son frere le prestre,  demourans à Clermont, quant il estoit au roi, lui rapportoient  tout ce que par les gens du pays s'entreprenoit  contre ledit Merigot.
ITEM, dit que il monsterra et enseignera sanz nombre  des gens du plat pays qui l'ont tousjours advitaillé.
ITEM, que s'il plaist au roy lui pardonner ce que dit  est, il fera bon François Geraut du Seel, Denti Marchez  et XXX autres gentilzhommes, et feront de moult  grans prouffiz au roy.
APRèS la lecture desquelx articles, et que messeigneurs  dessus diz furent partiz hors de la chambre où ilz avoient  esté assemblez pour faire l'examen dudit prisonnier, deliberé  fu par mesdiz seigneurs et appointié que tout ce  que dit est cy-dessus, par devant eulx fait et cogneu avoir  fait, dit, promis et encouvenencié par le dessus dit prisonnier,  ilz rapporteroient et diroient au roy nostre sire,  c'est assavoir lesdiz mons.
le president, prevost, viconte  de Meaux, Blaisi et Bouteillier, ce que  trouvé avoient en lui et qu'il leur avoit respondu, afin  que par lui feust sur ce ordonné comme bon lui sambleroit  et à faire seroit de raison.
OUQUEL jour mesmes, dit fu et rapporté de relevée,  ou Chastellet du roy nostre sire, à Paris, par ledit mons.
le prevost, audit maistre Dreue d'Ars, son lieutenant,  que des fais et personne de Merigot Marchès dessus dit,  lui et lesdiz seigneurs ordonnez pour la cause dessus dite  avoient esté devers le roy nostredit seigneur, lequel avoit  commandé, dit et ordonné audit mons.
le prevost que,  appellez avec lui telz gens de son conseil, comme il verroit  que bon seroit, il feist audit Merigot, sur tout lui  oy, bon et brief droit et acomplissement de justice, sanz  aucun delay.
Et, ce fait, commanda icellui mons.
le prevost  et dist audit maistre Dreux que en ce jour d'ui mesmes,  sur le tart, il alast oudit lieu de la porte Saint-Anthoine,  et à bonne et seure garde feist ledit Merigot Marchez  admener tout prisonnier ès prisons du roy nostre sire  estans oudit Chastellet de Paris.
En accomplissant et obeissant auquel commandement,  icellui Merigot fu admené prisonnier oudit Chastellet cedit  dimenche, IXe jour d'icellui mois de juillet, entre XJ  et XIJ heures en la nuyt, et fu mis en la prison que l'en  appelle la Boucherie, acompaignié, pour la garde de  son corps, de Robert Pince, sergent à cheval du roy nostre  sire, et Jaquet Le Piquart, dit de Marivaux, sergent à  verge dudit seigneur oudit Chastellet de Paris; lesquieulx  sergens et chascun d'eulx, separéement et en la presence  l'un de l'autre, promistrent et jurerent aus sains Euvangiles  de Dieu, et par la foy et serement de leurs corps,  garder bien et seurement icellui prisonnier, sanz ce que  aucune personne parle à lui, ne aussi que, pour la garde  d'icellui, aucun domaige et inconvenient s'en puit ensuir,  se ce n'est par le commandement et ordonnance dudit  mons.
le prevost ou de son lieutenant.
LE LUNDI Xe jour dudit mois de juillet, l'an dessus dit,  par devant mons.
le prevost, presens nobles hommes et  puissans seigneurs messire Robert de Bethune, chevalier,  viconte de Meaux; messire Jehan de Blaisy, chambellan  du roy; messire Guillaume Le Bouteillier, seneschal de  Limosin, et messire Beraut du Bois-Rogier, chevaliers;  maistres Guillaume Porel, conseiller du roy nostre sire  en parlement; Dreux d'Ars, lieutenant dudit mons.
le  prevost; Andrieu Le Preux, procureur du roy nostre sire  oudit Chastellet; Girart de La Haye, examinateur illec,  et maistre Guillaume Cochetart, notaire du roy nostre  sire ou bailliage de Saint-Pere-le-Monstier; fu attaint et  fait venir en jugement, sur les quarreaux dudit Chastellet,  le dessus dit prisonnier Merigot Marchez, auquel,  par ledit mons.
le prevost, fu dit et commandé que de  sa vie, estat, gouvernement, maintieng, acointances,  aliances, feaultez et promesses qu'il avoit faites, tant aus  François et aucuns François à lui, s'aucuns en savoit,  comme Engleiz qu'il avoit en son obeissance, et des machinacions  que faites avoient contre le bien, honneur et  estat du roy nostre sire, de sa personne, de tous nosseigneurs,  et le bien publique du royaume, il deist la vraye  verité, et aussi de toutes choses qui lui seroient demandées,  et de celles qu'il sauroit qui pourroient servir au  prouffit dudit seigneur, de sondit royaume et de tout le  bien publique, et à la confusion de son adversaire d'Engleterre.
Lequel prisonnier, après ce qu'il ot sur tout ce,  et autres choses qui lui pourroient venir à cognoissance  et memoire, juré aus sains Euvangiles de Dieu dire verité,  sans aucune force ou contrainte, cogneut et confessa  qu'il est nez du chastel que l'en dit Beaudeduit, à quatre  lieues près de la ville de Lymoges, et lequel chastel tenoit  feu son pere en foy et hommaige de l'evesque de  Limoges qui lors estoit, et lequel de present il tient, avec  ses appartenences et appendances, en foy et hommaige  dudit evesque; et que puis XVIIJ ans a ou environ, ycellui  chastel, par le temps des guerres qui ont esté ou pays,  a esté du tout ars, destruit et abatu, et de present n'y a  aucun edifice, mais que la place seulement.
Et dit que  sondit feu pere, tout le temps de sa vie, fu et a esté bon  et loyal François, et tenu le parti et bien veuillant du  roy et de sondit royaume.
COGNEUT avec ce qu'il a un sien frere appellé Tautin  Marchès, filz de sondit feu pere, lequel, tout le cours  de sa vie, a tenu le parti du roy de France, et esté bon et  loyal François, jusques au temps de l'emprisonnement  de lui qui parle, qu'il lui a esté rapporté que, pour cause  de sa prinse, sondit frere s'est tourné Engleiz, et tenu le  parti d'iceulx, au temps que lui qui parle fu prins et  arresté prisonnier ou pays de Limosin.
DIT qu'il est homme marié, et que, puis deux ans a  ou environ, il a espousée Mariote Marchaise, sa femme,  de laquele ne sont encorez yssus aucuns enfans.
COGNEUT aussi que, au temps que par le feu roi Jehan  le pays de Limosin fu baillié et livré aus Engleiz, le  pere de lui qui parle se tourna et print le parti du roy  de France, et delaissa tout ce qu'il avoit oudit pays de  Limosin tenu en la subjection desdiz Engleiz.
Ouquel  temps il qui parle, estant en aage de IX ans ou environ,  fu par sondit feu pere baillié en garde à messire Thomas  de Roux, chevalier, tenant le parti d'iceulx Engleiz,  et avec lequel il demoura par l'espace de trois ans ou  environ.
DIT aussi que icellui messire Thomas, en après ce, bailla  lui qui parle en garde à messire Gouffier Helias, chevalier,  né dudit païs de Limosin, et tenant le parti d'iceulx Engleiz,  avec lequel il demoura deux ans, et tant, que à une  certaine bataille ou assault qui fu au devant du fort de  Macere en Lymosin, que tenoient lors et occuppoient  les François, icellui messire Gouffier fu tué et occis d'une  flesche qui lui fu traitte dudit fort.
APRèS la mort duquel messire Gouffier, par aucuns ses  parans et amis, il qui parle fu baillié en garde à Richart  de Neuville, escuïer engleiz, lequel il a servi comme  varlet, et portant son bacinet après lui, par l'espace de  quatre ans ou environ; et tant et jusques ad ce que le  duc de Lenclastre passa par ledit pays de Lymosin, ou  derrenier voyage que il y fist, que par Geraut du Seel,  escuïer, oncle de lui qui parle, il fu presenté audit duc,  disant qu'il estoit personne aagée et souffisant pour le servir  et soy armer, et que à le servir il voulsist lui qui parle  recevoir, et lui fere faire le serement en tel cas acoustumé.
Auquel duc de Lenclastre, et en sa main, il fist lors serement,  et par la foy de son corps promist et s'obliga servir  bien et loyalment le roy d'Engleterre et ledit duc de Lenclastre  à tousjours mais, envers et contre toutes personnes  quelconques, sanz soy departir dudit service aucunement  sanz le congié d'iceulx; et de tenir et acomplir sesdites  foy et serement s'obliga, en la main dudit duc de Lenclastre,  icellui son oncle, par la foy et serement de son  corps, et sur l'obligacion de tous ses biens quelconques,  corps pour corps et avoir pour avoir.
Et dit que, en la compaignie de sondit oncle, et en  son service soubz lesdiz roy d'Engleterre et duc de Lenclastre,  il fu en service par l'espace de quatre ans ou environ  avant ce qu'il se armast oncques en nulle maniere.
En la compaignie duquel son oncle, il, puis ledit temps  jusques environ le jour de l'an derrenierement passé, qu'il  fu prins et emprisonné, a continuelment chevauchié, a  sui et frequenté les guerres, et que, à une armée ou  assemblée qui fu au devant du fort de Salignac, il se arma  la premiere fois.
Et lors il qui parle, sondit oncle, Pierre  Le Biernoiz, capitaine de Chalucet, et autres, furent prins  et desconfiz par mons.
le mareschal de Sanxerre, et  en après, par raençon, mis au delivre.
Dit avec ce, que, depuis celui temps, il a esté prins  prisonnier, et en fait de guerre, par deux ou trois fois;  et continuelment en la compaignie, force et ayde desdiz  Engleiz s'est tousjours, puis le temps dessus dit, armé et  porté greve, et domaigié le roy et son royaume, oudit  pays de Lymosin et aillieurs là où il a esté, au mieux  qu'il a peu et sceu, tant à prendre prisonniers François  et forteresses, les mettre et composer à finences et  raençons; et aussi les pays voisins d'environ ledit lieu  de Salucet a paytiz à son singulier prouffit, et aux  autres prouchains capitaines d'illec environ tenans le  parti dudit roy engleis, et fait tout fait que l'en puet  et doit faire de bonne guerre, comme de prendre François,  les mettre à raençons, prins et pillié sur le pays,  mené routes de gens, soubz son gouvernement, par  le royaume de France, et bouté et fait bouter feux en  icellui.
ITEM, dit que, pour le serement et promesses dessus  diz, par lui faiz audit duc de Lenclastre, ce aussi que  sondit oncle l'avoit plegié par la maniere que dit est cy-dessus,  esperant aussi que, pour ce qu'il est descort entre  le roy de France et le roy d'Engleterre, et aussi le duc de  Lenclastre, de la terre dudit pays de Limosin, lequel  chascun dit à soy appartenir, saichant que l'en traitte de  la paix d'iceulx deux roys, considerant en soy que ou cas  que le pays de Lymosin demourroit audit roy d'Engleterre  ou duc de Lenclastre, qu'il leur povoit bien dire  et monstrer, ou faire dire et monstrer, comment il a esté  tousjours bien son obeissant et tenant son parti, le servi  à son povoir le plus diligenment qu'il a peu et sceu, et  afin qu'il eust lui qui parle pour mieux recommandé et  en sa grace, et lui feist aucuns biens, pour les peines,  travaux et vexacions que prins avoit en sondit service  faisant, et qu'il avoit et a bien gardé sondit serement; et  que s'il avenoit que ladite terre et pays de Limosin retournast  en l'obeissance du roy de France, il convendroit  que ce feust du consentement dudit roy d'Engleterre et  duc de Lenclastre, cuidant, par ces causes et moyens,  estre remis à son premier estat et obeissance dudit roy de  France, non pensant ou saichant en ce aucune chose  avoir mal fait, ne en aucune maniere offendu contre ledit  roy de France, mais pour sauver sondit serement,  fait par la maniere que dit est cy-dessus, se estoit tousjours  tenu et tenoit en l'obeissance et service d'iceulx  Engleis, et les conseilloit, confortoit et aydoit de son  povoir, et eust aidié tant qu'il eust peu, et jusques en la  fin de ces presentes trèves faillies, et qu'il eust sceu  auquel desdiz seigneurs ledit pays de Limosin feust appartenu,  qu'il eust tenu le parti de celui à qui il feust venu  et escheu, jà soit ce que tousjours il qui parle eust esperance  de s'en retourner en l'obeissance du roy nostredit  seigneur.
DIT oultre, sur ce requis, que XV ans sont passez et plus  qu'il ne receupt nostre sauveur Jhesu-Crixst, jà soit ce que,  depuis celui temps, il ait esté par chascun Karesme confessé.
ITEM, cogneut que, entre la Toussains et Noël derrenierement  passé, lui qui parle, Guillaume Remon de Bedos,  escuïer, estans lors en une forteresse que l'en appelle  le Bois, près de la riviere de Dourdonne, pourparlerent  ensamble de plusieurs choses, entre lesqueles icellui  escuïer, qui estoit de la garnison du chastel de Carlat,  dist et enseigna à lui qui parle comment il lui feroit bien  prendre ledit chastel; et vouloit, se ainsi estoit qu'il feust  prins, que il deposant en feust seigneur; disant à lui qui  parle que, en l'estable où les chevaux dudit Guillaume  estoient, avoit un très-grant pertuis, qui passoit et yssoit  au dehors de la muraille dudit chastel; que icellui pertuis  il destouperoit et feroit descombrer, et que par illec,  lui qui parle et autres ses compaignons pourroient entrer  et faire tout leur plaisir et voulenté d'icellui chastel.
ITEM, cogneut que, environ IIIJ jours après Noël derrenierement  passé, deux ses varlez, l'un nommé Perrot et  l'autre Le Monjat, qui venoient tout droit des prisons de  Ventadour, où ilz avoient un pou paravant esté prisonniers,  distrent, enseignerent et menerent de nuyt lui qui  parle espier ledit lieu de Ventadour, en sa compaignie un  autre sien varlet nommé Robin, lesquieulx adviserent et  conceurent ensamble que icellui fort estoit prenable par  eschielement entre le pal et la tour neufve, pour ce que  l'en n'y faisoit point de guet, si comme sesdiz deux varlès  avoient veu et sceu, durant le temps qu'ilz avoient esté  prisonniers oudit lieu de Ventadour.
Et celle nuyt qu'il  fu espier et aviser ce que dit est, ne fist autre chose; mais  au temps du premier jour de l'an, il qui parle faisoit son  assemblée oudit pays de gens et d'eschieles pour prendre  ladite place et chastel, s'il eust bonnement peu; mais il  fu de ce destourbé et empeschié, parce que alors il fu  prins et emprisonné par un nommé Tournemine, et,  en après ce, baillié et livré par ledit Tournemine audit  messire Jehan de Blaisi, et par lui admené prisonnier oudit  Chastellet, ouquel il est de present prisonnier.
Et dit que tous ceulx dudit pays de Limosin tenans le  parti des Englois qui povoient savoir l'entreprinse de lui  qui parle, en avoient très-grant joye, et que s'est le fort  d'environ tout ledit pays de Limosin de la prinse duquel  ilz auroient la plus grant joye.
ITEM, et avec ce, dit que, puis un an a ou environ,  lui qui parle et Perrot Le Biernois, capitaine de Chalucet,  estans ensamble audit lieu de Chalucet, et qu'ilz  orent longuement parlé ensemble, icellui Biernois dist à  lui qui parle que par aucuns ses amis, lesquieulx il ne lui  voult nommer, il estoit advisé et enseignié comment il  pourroit avoir et recouvrer le fort de Nonnecte, appartenant  à mons.
de Berry, en lui desclairant la maniere  comment, c'est assavoir: qu'il convendroit que de nuyt,  et à eschieles, l'en entrast XX ou XXX personnes en la basse-court  dudit chastel, laquelle n'estoit aucunement gardée,  ou au moins n'y avoit nulles guettes de nuyt qui veillassent  icelle basse-court, et que iceulx hommes se boutassent en  certaine vielle estable estant en ladite basse-court, en laquelle  a plusieurs vielz fus de queues wides et merrien,  et illec se tenissent jusques environ après heure de soleil  levant, que le capitaine et portier d'icellui chastel à cop  et à très-grant haste mettent ceulx qui ont gueritié ycelle  nuyt hors dudit chastel, et que quant ilz ystroient hors  d'icellui, le portier dudit chastel laisseroit l'uys et guichet  dudit chastel ouvert tout communéement, tant et jusques  ad ce qu'il auroit ouvert la porte d'icelle basse-court pour  lesdiz gueitteurs mettre hors, et que sytost comme iceulx  XX ou XXX hommes sauroient et verroient que ledit portier  se seroit trait arriere et eslongnée la porte dudit chastel  pour aler mettre hors yceulx gueitteurs, et auroit lessié  l'uis ou guichet d'icellui ouvert, que ilz se boutassent,  meissent et entrassent entre ledit portier et la maistre  porte dudit chastel; par laquelle porte ainsi lessiée ouverte,  comme dit est, ilz pourroient avoir et recouvrer  icelle forteresse et chastel de Nonnete, sans aucune  offence ou peril, pour ce que dedens icellui chastel ne  demoure que pou ou nulles gens pour garder icellui  chastel.
Et dit, sur ce requis, que oncques entre ledit Biernois  et lui qui parle, de prendre icelle forteresse ou autres  quelconques, n'ot entre eulx aucune foy, promesse ou  paction bailliée d'un costé ne d'autre, jà soit ce qu'ilz  soient bienvueillans et amis li uns de l'autre, et qu'ilz  aient encouvenencié de parolles entre eulx non porter  ou faire guerre li uns à l'autre; aussi ne s'entredemandent-ilz  aucune chose.
ITEM, cognoist que, puis IIIJ ans ençà, un nommé Perrotin  Dardies, sergent du conte Dalphin d'Auvergne, et  gouverneur et receveur des patis voisins, que les habitans  d'environ paient chascun an à lui qui parle, l'a conseillié  et aidié, et aussi lui baillié un bacinet et une espée,  et plusieurs autres choses neccessaires pour vivre, en lui  baillant l'argent ou valeur que lesdites parties povoient  valoir.
DIT avec ce, lui qui parle, que ou mois d'aoust derrenierement  passé, que Richart Scosse, escuïer, commissaire  de par le roy d'Engleterre à faire tenir les treves ou  pays de Limosin, vint veoir lui qui parle au Roc de Vendas,  par lui enforcié de nouvel, et que icellui commissaire  lui ot fait commandement de par le roy d'Engleterre  qu'il se partist dudit fort, et desemparast icellui, et tenist  et gardast lesdites treves, sur peine d'estre bany, et reputé  et tenu pour rebelle, desobeissant et traitre dudit  roy d'Engleterre, et sur toutes les autres deffences que  il lui povoit fere et dire, et que icellui commissaire ot  requis il qui parle de lui monstrer et enseigner les garnisons  qu'il avoit et estoient oudit Roc, icelli commissaire  dist à part à lui qui parle, tout seul, qu'il se tenist fort et  se deffendeist tout le mieux qu'il pourroit et sauroit, puisqu'il  se mettroit en rebellion.
Ouyes lesqueles parolles,  et non cuidans aucunement mesprendre, veu ce que dit  lui avoit icellui commissaire, il, depuis iceulx commandemens  à lui faiz, et aussi les sommacions et requestes  des officiers du roy estans oudit païs, afin qu'il vuidast  icellui fort, a, depuis ce, tenu et occupé ledit fort du  Roc de Vendas, et jusques ad ce que, par certain accort  fait entre messire le vicomte de Meaux et messire Guillaume  Le Bouteillier, dessus nommez, ou nom du roy, et  lui, il s'est partiz d'icellui fort, et l'a mis et baillié en  l'obeissance du roy.
DIT oultre que, deux ans a ou environ, il oy dire,  n'est record du nom des personnes, que un nommé Eliot  Le Vassal, escuïer tenant la forteresse d'Algonde, soubz  la Dourdoigne, avoit offert à livrer icelle forteresse à  Guillaume de Campane, capitaine de Carlate; mais il ne  scet par quel maniere ne combien.
Et dit, sur ce requis,  que, entre lui et ledit de Vassal, d'icelle forteresse ou  autre quelconques, n'ot oncques parolles entre eulx.
ITEM, cogneut que, environ XV jours avant Noël derrenierement  passé, il qui parle, par l'ennortement d'un  sien varlet, appellé Robin Le Galois, et lequel estoit un  po paravant revenu du pays d'Arragon, en la compaignie  du conte de Charroloiz, advisa il qui parle de la  maniere comment il pourroit prendre le fort du Melle,  estant oudit pays.
Par l'ennortement duquel il et autres  ses varlès en sa compaignie, ou temps dessus dit, environ  minuyt, monterent et eschelerent deux des fors dudit  lieu du Merle, et commençoyent à vouloir escheler le  tiers et derrenier fort d'icellui; mais par cas d'aventure,  aucun des gens dudit fort fist cheoir un grant bacin contre  terre, qui fist moult grant noise, par laquele noise ceulx  qui faisoient le guet en icelle forteresse se esveillerent et  commencerent à faire moult grant cry et hu; pour doubte  et paour desquelx, et que il et ceulx de sadite compaignie  ne feussent veuz, apperceuz et cogneuz, il et sesdiz compaignons  se treyrent et yssirent hors de toutes icelles forteresses  ainsi par eulx eschelées, comme dit est; et pour  doubte aussi qu'ilz ne feussent prins, poursuiz et aconceuz,  laisserent audit lieu du Merle leurs eschieles et  autres habilemens par le moyen desquelx ilz avoient fait  ledit eschielement.
ITEM, cogneut que, VIIJ ans a ou environ, il ot premierement  cognoissance du seigneur de Vauxeaux, demourant  près d'Orival, appellé Guillaume Treuquie,  lequel vint veoir plusieurs fois lui qui parle au Roc de  la Borde, que tenoit lors et occupoit icellui Merigot deposant;  et lequel de Vausseaux, environ la Toussains  derrenierement passée, autrement du temps n'est record,  demanda à lui qui parle s'il vouloit prendre le fort de  Montrignon, et il lui enseigneroit, ou à ses gens pour  lui, la maniere comment l'en le pourroit faire, disant  que, à quatre bracées près de la maistre porte dudit chastel,  et au costé senestre, avoit et a une faulce porte, laquelle  de present est murée, et contre laquelle a une  grant vielle sale par dedens, par laquele porte, et à  bien petit d'ayde et de peine, il pourroit entrer en icellui  fort; et ne lui pourroit l'en meffaire, pour ce qu'il y a  une grant arche de pierre au-dessus.
Et lequel de Vausseaux  lui promist par sa foy et serement le aidier, conforter  et conseillier en ce.
Et, en perceverant en ce, prindrent  ensamble certaine journée en un lieu dont il n'est  record; auquel jour et lieu, il qui parle envoya un nommé  Ferrando et un autre ses serviteurs, autrement n'est record  de leurs noms, pour veoir et adviser ycelle place,  et le lui rapporter, en la compaignie dudit de Vausseaux.
Lequel, lesdiz serviteurs de lui qui parle, se assemblerent  au lieu que prins, dit et nommé avoient; mais pour aucunes  causes et empeschemens qui lors survindrent, n'est  record quelz, ilz s'en retournerent sanz autre chose faire,  et ne alerent aucunement veoir ne adviser icellui fort.
ITEM, dit que ledit de Vausseaux, paravant ce que dit  est, a mené et guidé il qui parle en plusieurs lieux par le  pays d'Auvergne, en sa compaignie Jennequin Legleiz,  connestable du Roc du Sap, et Gouin de Seterées et  autres, juques au nombre de X à XIJ personnes, et ont alé  le grant chemin au-dessoubz de Montrignon; et que quant  icellui de Vausseaulx ot mis au grand chemin lui qui parle  et ceulx de sa compaignie, pour eulx en aler où ilz vouloient  aler, et qu'il fu environ l'aube du jour, icellui de  Vausseaux et autres, pour doubte qu'ilz ne feussent cogneuz,  leissoyent lui qui parle et sesdiz compaignons, et  s'en retournerent leur chemin là où bon leur sambloit.
ET DIT, sur ce requis, que audit de Vauxeaux il a  plusieurs fois promis lui faire grant quantité de biens, et  aussi aucunes fois lui a donné le tout ou partie des patis  que lui qui parle prenoit sur la terre d'icellui de  Vausseaux.
DIT avec ce, que les treves qui sont entre les deux  roys sont grandement domagables au roy de France et à  son royaume, parce que ou pays d'Engleterre a très-grant  famine, et que, durant icelles treves, les Engleiz se sont  fort avitailliés des biens creus et estans ou royaume de  France, et que aussi plusieurs marchans de France en y  ont fait mener très-grant quantité; et scet ces choses par  plusieurs Engleiz et François, des noms desquieulx il  n'est record, qui le lui ont dit.
ITEM, dit que, un an a ou environ, le duc de Lenclastre  lui envoya certaines lettres closes en son nom, qui lui  furent presentées par messire Richart Credo, chevalier  engleiz; et contenoient icelles lettres, si comme il se recorde,  que il qui parle se tenist bel et bien, ainsi qu'il  avoit acoustumé de faire, et se gouvernast et gardast ses  forteresses au mieulx qu'il pourroit et sauroit, et que, les  treves faillies, il passeroit la mer et entreroit ou royaume  de France à très-grant puissance, sanz aucune faulte.
Et  dit, sur ce requis, qu'il ne lui escripvoit autre chose dont  il soit record, ne aussi en quel partie du royaume il  descendroit.
ITEM, scet que se XIJc hommes d'armes et IIJc arbalestriers  estoient ou pays de Guienne et tenoient les champs  par un an, ilz ne trouveroient homme nul oudit pays qui  les combatist, s'il ne survenoit à l'ayde d'icellui pays,  par le roy d'Engleterre ou le duc de Lenclastre, secours  et ayde d'autres gens.
ITEM, scet que se le roy de France ou aucuns ses officiers  aloient oudit pays de Guienne acompaigniés desdites  gens d'armes et arbalestriers, il a oudit pays cent forteresses,  que grandes que petites, lesqueles, soubz umbre  de ce qu'ilz se pourroient excuser par devers les Englès  qu'ilz se seroient rendus François pour la doubte et paour  d'iceulx, et qu'ilz ne destruisissent eulx et leurs biens, se  rendroient voulentiers François, sanz aucune force ou  contrainte leur faire.
ITEM, scet que par aucuns Englois dudit pays de  Guiengne que, les treves faillies, et le roy de France ou  ses gens pour lui se boutent et mettent fors les premiers  oudit pays de Guienne, qu'ilz feront en ycellui pays et  auront toute tele obeissance qu'ilz vouldront, et ne trouveront  homme nul dudit pays qui les combate.
Et se  ainsi n'est fait, et les Engleiz se mettent aussi samblablement  les premiers oudit pays de Guienne, ilz tendront  icellui pays en très-grant subgection, et feront et porteront  moult de domaige à ceulx du pays d'ilec environ  tenens le parti et bienveuillant du roy et de son royaume.
Et ne scet, sur ce requis, nommer les personnes qui le  lui ont dit, mais il est tout commun oudit pays.
ITEM, dit qu'il scet du duc de Lenclastre et autres  gens du pays d'Engleterre qui lui ont dit, et des noms  desquieulx il n'est record, qu'ilz aimeroient mieux combatre  le roy de France en son royaume atout Xm bacinez  et Vm archiers, qu'il ne feroit combatre les François ou  pays d'Engleterre à XXm Engleiz contre Xm François; car  tousjours sont les François telz comme ilz ont tousjours  esté François, et les Angleiz sont Engleiz comme ilz ont  acoustumé d'estre.
ITEM, dit que un nommé Le Bourc de Malencontre,  duquel est faite mencion ès articles cy-devant escrips, a  eu de lui qui parle, pour paiement et salere des vivres  et services que faiz lui a, en lui administrant vivres et  faisant administrer par ses gens, lui estant au roc de Vendas,  plusieurs paiemens des patis dudit pays de Limosin  composé à lui qui parle, et n'est record jusques à quel  somme.
ITEM, et que Bertrandon de Vez, capitaine de Rochefort,  escript en yceulx articles, lui envoya audit Roc de  Vendas, de sa voulenté, et sanz ce qu'il feust envers lui,  pour cause de patis ou autrement, tenu en aucune maniere,  trois sommes de feves, paravant que l'en meist le  siege au devant de lui.
ITEM, dit oultre et par dessus ce qu'il a depposé, que à  Guillaume Constans, demourant au Pont-Gibaut, en recompensacion  des services, dons et biens que faiz lui a,  il qui parle lui a aucunes fois, et par divers intervales de  temps, donné le prouffit qu'il lui povoit competer et  appartenir, pour cause de patiz, en aucunes parroisses  d'icellui pays composé à lui, et aussi lui a administré et  baillié par plusieurs fois dagues, espées, bacinès et autres  armeures et chevaux.
ITEM, cogneut que, quant les treves furent criées et  publiées oudit pays de Limosin, il, en obeissant aus criz  et ordonnances sur ce faites, se parti et vuida de toutes  les forteresses qu'il tenoit et occupoit oudit pays, et les  mist en l'obeissance du roy de France et autres, ainsi  comme par ceulx qui ordonnoient et faisoient garder et  maintenir icelles treves fu dit et ordonné.
ITEM, cogneut que depuis lesdites treves, par la maniere  que dit est, il, pour ce qu'il ne savoit où se logier,  et n'avoit aucune forteresse ou retrait pour soy retraire,  enforça et fist emparer et fortefier la place et lieu du Roc  de Vendas seulement; et que, pour ce que par le conte  d'Armignac lui est deu certaine et grant somme d'argent  pour son service par lui fait ou voyage d'Arragon, ou  service dudit conte, a tenu ledit fort pour soy recompenser  sur icellui et ses hommes; et lequel fort il a depuis  rendu et mis en l'obeissance du roy, et baillié la possession  d'icellui à messire le viconte de Meaux et messire Guillaume  Le Bouteillier dessus diz.
COGNEUT avec ce, que, environ an et demi a, icellui  conte d'Ermignac, par ses lettres closes, seellées de son  seel, manda lui qui parle qu'il venist parler à lui au fort  de Rodès, et lesqueles lettres lui furent apportées par  Gaillart de Bessynes, seneschal de Rouergue; auquel  mandement il qui parle ala audit lieu de Rodès, et là trouva  ledit conte acompaignié dudit seneschal et de Gaillart de  Wibarc, bourgois de Rodès, et d'autres chevaliers et  escuïers.
Lequel conte trait à part lui qui parle, et, en  la presence d'iceulx seneschal et Gaillart, requist lui qui  parle qu'il feust son homme, et lui feist serement de le  servir contre tous qui pevent vivre et morir, et qui mal  lui vouldroient faire et porter, excepté contre le roy  d'Engleterre; et oultre, lui accorda et consenti qu'il peust  faire son prouffit partout là où il porroit et sauroit, sauf  en sa terre.
Et afin qu'il lui tenist ses foy et serement, lui  promist donner la ville et chastel de Saint-Geniers, soubz  la riviere d'Oc; et tient que icellui fort fu baillié audit  conte par le roy de France, ne scet la cause pourquoy,  avec environ IIJc livres de rente appartenans et appendans  audit chastel, et quatre mil frans en or comptant.
Ouye la requeste duquel conte, et dons à lui fais par  icellui, il qui parle fist le serement dessus dit audit conte;  et, ce fait, par icellui conte ou ses gens lui fu baillée la  possession et saisine des ville et chastel dessus diz et ses  appartenances, et, avec ce, lui fu baillié en chevaux la  value de mil frans; par lequel moyen il qui parle a servi  ledit conte d'Ermignac ou voyage d'Arragon au mieulx  qu'il a peu et sceu; et duquel voyage, pour ses gaiges et  ceulx de sa compaignie, lui est deu par ledit conte d'Ermignac  grant quantité d'argent, et afin d'estre de ce recompensé,  il avoit fait edifier ledit Roc.
COGNEUT aussi, sur ce requis, que par aucun des serviteurs  du seigneur de Mont-Rodas, des noms desquieulx  il n'est record, lui estant oudit fort du Roc de Vendas,  lui ont esté bailliées et livrées, pour son argent, plusieurs  espées et dagues, et, avec ce, lui ont promis en baillier  toutes fois qu'il en vouldroit avoir pour son argent payant.
Et dit que autre chose du fait d'entre les François et les  Engloiz, ou aliances, il ne scet autre chose que dit a  cy-dessus.
DIT OULTRE, sur ce requis, que depuis le temps dessus  dit qu'il se commença à armer et tenir le parti des Engleiz,  il, par plusieurs foiz, en la compaignie de plusieurs  Engleiz, de gens des pays d'Auvergne et de Limosin, a  suy et frequenté routes de gens d'armes, et mené routes  de gens par les fins et mettes du royaume de France,  prins et aidié à prendre et espier les forteresses dessus  dites, et aussi prins chevaliers, escuïers, gens de commun,  beufs, vaches, moutons et tous vivres, en la terre du  roy et en son royaume, rençonné et bouté et fait bouter  feux en plusieurs lieux oudit royaume.
APRèS lesqueles confessions ainsi faites par ledit Merigot,  prisonnier, le mardi ensuivant, XJe jour dudit mois  de juillet, l'an dessus dit, par devant mons.
le prevost,  presens nobles hommes messire Robert de Bethune, viconte  de Meaux; messire Guillaume Le Bouteillier, messire  Berart du Bois-Rogier, messire Jehan de Blaisy, chevaliers;  maistres Guillaume Porel, Nicole de Buyencourt,  conseillers du roy nostre sire en parlement; Dreue d'Ars,  lieutenant dudit mons.
le prevost; Andrieu Le Preux,  procureur du roy nostre sire en Chastellet; Girart de La  Haye, examinateur illec, et Guillaume Cochetart, notaire  du roy nostre sire ou bailliage de Saint-Pere le Monstier;  fu attaint et fait venir en jugement, sur les quarreaulx  dudit Chastellet, le dessus dit prisonnier Merigot Marchez,  lequel, sanz aucune force ou contrainte, et après  ce qu'il ot juré aus sains Euvangiles de Dieu dire verité,  continua et persevera ès confessions cy-dessus escriptes,  par lui autresfois faites, lesqueles lui furent leues mot  après autre, et afferma par serement les fais contenus en  icelles, et tout ce qui cy-dessus est escript, par lui avoir  esté fait, commis et perpetré, non cuidant aucune chose  mesprendre ou offencer contre la magesté royal, esperant,  comme dit est cy-dessus, que se le pays de Limosin, par  le traittié de la paix que l'en espere qui se doit faire entre  les deux roys, est rendu aus Engloiz ou au duc de Lenclastre,  que tousjours il, par ce, demourast en sa bonne  grace et amour; et s'il advenoit que ledit pays feust et  demourast au roy de France, que tout ce qui par lui avoit  esté fait lui seroit pardonné, remis et quittié par un chascun  desdiz roys, et que, par ce moyen, il auroit sa paix  et pourroit demourer seurement avec lequel que bon lui  sembloit.
Et neantmoins dit, sur ce requis, que plustost  il eust prins et tenu le parti du roy d'Engleterre et ses  aliez que celui du roy de France.
Et ne voult autre chose  cognoistre ou confesser, et, pour ce, fu fait remettre à  part sur lesdiz quarreaux.
ET, CE FAIT, par ledit mons.
le prevost demandé fu  ausdiz presens conseillers leurs advis et oppinions comment  l'en avoit à proceder contre ledit Merigot, prisonnier,  et s'il y avoit cause assez contre ledit Merigot par  quoy l'en le deust justicier, et qu'il eust desservi mort, et  aussi s'il avoit assez confessé et dit tout ce qu'il povoit  savoir, pour le bien publique, du pays de Limosin et  autres lieux voisins, à l'onneur du roy et au prouffit de  son royaume.
Tous lesquelx, veu que par iceulx chevaliers  fu tesmoignié, et par leurs seremens, que au temps  qu'ilz ont esté oudit pays de Limosin, ès frontieres dudit  pays, pour deffendre icellui et resister à la male entreprinse  dudit Merigot, Perrot Le Biernois et autres ses  complices, et mesmement durant le temps qu'ilz ont esté  et tenu siege au devant de lui à la Roche de Vendas,  icellui Merigot tousjours a esté pourveu et avitaillié de  vivres par aucunes gens du pays, dont ilz ne povoient  savoir la verité ne en avoir la cognoissance, et qu'ilz  esperent mieulx que autrement que par aucuns grans voisins  dudit pays icellui Merigot fu et a esté visité, conforté,  conseillié, prouveu et avitaillié de vivres et autres  choses neccessaires pour le fait de la guerre, et à sa deffense  contre eulx et ceulx de leur compaignie qui estoient  audit siege, delibererent et furent d'oppinion que pour  en savoir plus à plain par sa bouche les noms d'iceulx,  avec les aliances, foy et promesses qu'il avoit à eulx, et  des dons par lui à eulx fais, s'aucuns fais en avoit, et des  autres crimes et deliz que faiz avoit, si comme il est voix  et commune renommée oudit pays de Limosin que icellui  prisonnier est chargé d'avoir tué et occiz de sa main plusieurs  François, puis le temps desdites treves criées oudit  pays, et d'avoir fait sauldre les François, ou aucuns  de ceulx que prins avoit oudit Roc de Vendas ou val  d'icelle Roche, par quoy ilz estoient murdriz et affolez,  icellui Merigot feust une fois questionné, pour savoir  qu'il vouldroit sur ce dire.
Ausqueles oppinions ycellui  mons.
le prevost s'accorda, et ainsi le prononça.
EN enterinant lequel jugement, ledit mons.
le prevost  fist venir par devant lui le dessus dit prisonnier Merigot  Marchès, et, après plusieurs interrogatoires à lui faites  sur la maniere des foy et serement, et aussi des aliances  qu'il puet avoir et a à aucuns gens tenans le parti et bienveuillans  du roy nostre sire, lequel ne voult autre chose  cognoistre que dit est cy-dessus et escript; et, pour ce,  fu despouillié tout nu, mis, lyé et estendu à la question  de la coustepointe sur le petit tresteau; et, avant ce qu'il  feust aucunement tiré, ne jetté eaue sur lui, requist instanment  que l'en le meist jus d'icelle question, et il diroit  verité.
Si fu mis hors d'icelle question, et deslié, ledit  Merigot, prisonnier, du commandement dudit mons.
le  prevost; et, en après ce qu'il ot esté au feu et se choffé,  fu ramené en jugement sur les quarreaux dessus diz.
Ouquel  lieu, sanz aucune force ou contrainte de gehine,  icellui prisonnier, après ce que de rechief il ot fait serement  aus sains Euvangiles de Dieu dire verité de tout ce  qu'il avoit fait, et aussi de tout ce qu'il en sauroit, supposé  ores que l'en ne lui en demandast ou deist aucune  chose; et, en perseverant et continuant ès autres confessions  cy-dessus escriptes, par lui autrefois faites, et oultre  et par-dessus icelles, cogneut et confessa que un nommé  Jehannot Dordades, famillier et serviteur du conte Dalphin,  lui a plusieurs fois vendu, baillié et livré haches,  arbalestres, bacinez, espées et tous autres harnois de  guerre, tant pour hommes que pour chevaux, desquieulx  il a baillié l'argent audit Jehannot paravant les treves  derrenieres et durant ces presentes treves.
COGNEUT aussi que, sept ans a ou environ, ledit conte  Dalphin, par unes lettres de sauf-conduit, envoya querre  lui qui parle, et lui manda qu'il venist parler à lui en son  hostel, à Arges en Auvergne; avecques lequel il qui parle,  puis ledit temps, a continuelment, par chascun an une  foiz, beu et mengié en son hostel.
Et par lequel conte,  afin que lui qui parle ne degastast sa terre, son pays et  ses hommes, durant le temps dessus dit, et afin que les  gens d'icellui pays peussent dire à tous qu'ilz feussent des  patis composez et raençonnez audit Merigot, lui fu lors  premierement, et depuis tousjours, par chascun an et par  trois quartiers de l'an, à chascun d'iceulx quartiers, païé  la somme de XIIJxx frans, une piece de cire, une piece de  satin et douze aulnes de drap, d'une part; et pour la  terre de Blaisve, estant oudit pays dudit conte Dalphin,  et appartenant à une dame de religion, parente dudit  conte Dalphin, il qui parle, par un chascun d'iceulx sept  ans, a reçu par maniere de patis raençonné, et par la  main dudit conte ou ses commis et deputez, soixante  frans; parmi payant lesqueles raençons ou patis, il qui  parle n'a aucune chose mesfait, prins, pillié, robé ou  couru la terre dudit conte Dalphin, mais icelle lui a gardée  à son povoir du mieux qu'il a peu et sceu.
COGNEUT avec ce, il qui parle, que un pou paravant  les sept ans dessus diz, à l'ayde d'aucuns ses gens et aliez,  prindrent de fait le chastel de Marqueux, appartenant  audit conte Dalphin, ouquel, si comme il fu lors dit, avoit  bien, tant en joyaulx d'or, d'argent, reliques, or et argent  monnoyé, comme autres utencilles et mesnaiges  d'ostel, la value de XXXm livres ou plus.
Tout lequel  chastel, ensamble tous les biens qui dedens estoient, il  qui parle delaissa audit conte, pour l'onneur de lui, parmy  la somme de IIIJm frans en or comptant, qu'il en receupt,  et deux courciers ou pris de Vc frans, XXV draps de soye,  deux houppelandes nuefves fourrées d'escureux et XX mars  en vaissele d'argent, que icellui conte lui envoya.
Et partant,  lui qui parle et ceulx de sa compaignie se departirent  dudit fort et le rendirent audit conte ou ses gens,  par la fourme et maniere que dit est cy-dessus.
Et dit que  tout ce qu'il a fait de mal contre le roy de France et son  royaume, il a cogneu et confessé; et autre chose ne plus  que dit est ne sauroit dire.
Et, pour ce, fu fait remettre  en la prison de laquele il avoit esté attaint.
OYES lesqueles confessions d'icellui Merigot, prisonnier,  et lesqueles furent leues mot après autre en l'an et  jour dessus et derrenierement diz, et en la presence des  conseilliers et assistens cy-dessus escrips et nommez, ledit  mons.
le prevost demanda à iceulx conseilliers dessus  nommez qu'il leur sambloit bon d'estre fait dudit prisonnier,  comment l'en avoit à proceder contre lui, se il seroit  plus mis à question, et s'il avoit assez cogneu par  quoy il deust estre condempnez à souffrir mort, et quele.
Tous lesquieulx furent d'oppinion qu'il ne feust plus  questionné, et que, attendu ce que il est nez du royaume  de France, que ses feu pere et Mathi Marchez, escuïer,  son frere, et autres ses amis, ont tous les jours de leurs  vies tenu le parti du roy nostre sire et de son royaume,  au veu et au sceu dudit Merigot, lequel ilz n'ont aucunement  peu retraire à eulx, si comme icellui Mathe a  rapporté et dit ausdiz chevaliers, qui ainsy le afferment  par leurs seremens; que au temps qu'il se arma premierement,  il estoit aagiez de XV à XVJ ans, et, par ce, povoit  bien avoir advis et conseil à sondit feu pere, à son  frere, et à ses oncles et autres parens et amis estans et  demourans oudit pays de Lymosin, et bienveuillans du  roy nostredit seigneur, s'il eust bien fait ou non de tenir  le parti d'iceulx Engloiz; que, par sadite confession, il a  moult de fois esté en sa possibilité de soy traire devers le  roy et tenir son parti, s'il eust voulu; mesmement que,  par sa confession, il a mené routes de gens d'armes et  esté le chief d'eulx; ce aussi qu'il cognoist et advoue à  tenir de l'evesque de Limoges tout ce de terre, rente et  revenue qui lui eschei par la mort de sondit feu pere,  lequel evesque tient nuement en foy du roy nostre sire;  les chevauchées, armées, roberies et larrecins, feux boutez,  prinses de gens tenans le parti du roy nostre sire et  de son royaume, et des prinses de villes et de chasteaulx;  que par sa confession appert qu'il a conquestés, avant  icelles treves entre les deux roys et durant icelles treves,  plusieurs forteresses, et aucunes desqueles, qui estoient  lors siennes, il a delessiées; ce aussi que, durant icelles  treves, et oultre et par-dessus les deffences et commandemens  à lui fais, tant par le roy nostre sire ou ses gens,  commiz et deputez, comme par le roy d'Engleterre et  ses commis, il a edifié, emparé et fait fort le Roc de Vendas,  et lequel, contre leur voulenté, il a detenu et fait  guerre contre iceulx et le pays d'environ; les rebellions  et desobeissances par lui faites et commises contre lesdiz  roys de France et d'Engleterre, pilleries, roberies et depredacions  que faites a par sa force et oultrage, sanz  cause et raison, contre le roy nostre sire et ses subgets;  que audit prisonnier, qui n'est pas chief de guerre, le roy  n'a aucune guerre formele ou deffiances precedans, mais  par maniere de traïson veult prendre, exiger et lever en  son royaume patis et raençons, comme desjà a fais depuis  le temps d'icelles treves criées, et pendant ce que les  chevaliers dessus diz pour le roy nostredit seigneur ont  mis le siege au-devant de lui, lequel à force il a rendu  au roy ou ses commis, comme dit est; et que jà soit ce  qu'il n'eust aucun retrait oudit pays, toutesvoyes chascun  jour il couroit raençonner, pilloit, buvoit, mengoit et se  gouvernoit, lui et ses gens et aliez, sur le roy nostredit  seigneur et ses hommes et subgets; attendu aussi les perseveracions  et continuacions des crimes, excez, aguez  appensez et autres deliz cy-dessus escrips, faiz par ledit  prisonnier, esquelz il, de son povoir vouloit perseverer,  le serement aussi par lui fait ausdiz duc de Lenclastre et  conte d'Ermignac, l'affection singuliere qu'il avoit à  yceulx contre le roy de France nostre sire, qui est droiturier  seigneur et naturel, et dequel terre et royaume il  est nez et subget; consideré aussi l'aage que ledit prisonnier  avoit au temps qu'il dist qu'il fu baillié à servir un  Engleiz; lesqueles choses et chascune d'icelles il a faites  contre le bien publique et utilité du roy nostre sire; delibererent  et furent d'oppinion qu'il estoit très-fort traitre  dudit seigneur et de son royaume, et un très-fort larron,  murdrier et bouteur de feux, et que, comme tel, il avoit  desservi à estre excecuté solempnelment, pour ce qu'il  est nobles homs et de noble ligniée; et afin qu'il en soit  perpetuel memoire, et que tous autres y preignent exemple,  en la maniere qui ensuit, c'est assavoir: que icellui  Merigot, prisonnier, soit trainé sur une claye, comme  gentilhomme, et, en après, assis en hault sur un haiz mis  au travers des paumeles d'une charrete, et que, à trompes  cornans, il soit menez tant ès hales de Paris comme  aillieurs, aus notables portes de la ville de Paris, et esqueles  hales icellui Merigot feust decapité, et la teste mise  au bout d'une lance sur l'eschaffaut; en après les quatre  membres d'icellui pendus aus quatre portes d'icelle ville  de Paris, et le corps dudit Merigot pendu à la justice du  roy nostredit seigneur, à Paris.
VEU lequel present procès, et ouyes icelles oppinions,  ledit mons.
le prevost condempna icellui Merigot, prisonnier,  à estre excecuté par la maniere que dit est, ou  jour de demain, heure deue et competente.
OUQUEL jour de demain, qui fu le mercredi XIJe jour  dudit mois de juillet, l'an dessus dit, par devant mons.
le  prevost, presens les dessus diz viconte de Meaux, messire  Guillaume Le Bouteillier, maistres Guillaume Porel et  Robert Broisset, conseilliers du roy nostre sire en parlement;  Beraut Brisson, esleu à Paris sur le fait des aydes;  Jehan Truquan et Dreux d'Ars, lieuxtenans dudit mons.
le prevost, et Hutin de Ruit, examinateur de par le roy  nostre sire ou Chastellet de Paris; fu attaint et fait venir  en jugement, sur les quarreaux dudit Chastellet, le dessus  dit prisonnier Merigot Marchez, lequel, après ce qu'il  ot juré aus sains Euvangiles de Dieu dire verité des  choses qui lui seroient demandées, oultre et par-dessus  ce que confessé a cy-dessus, dist et afferma par son serement,  et requis par ledit mons.
le prevost de dire queles  paccions, fois, loyaltez, promesses, seurté, accointance  et affinité il a aus chevaliers et escuïers par lui offers, et  dit et soy fait fort qu'ilz caucionneront et plegeront ycellui  Merigot corps pour corps et avoir pour avoir, de  tenir fermement et acomplir les offres et promesses par  lui faites, contenues et desclairées ès articles cy-dessus  escrips; que à iceulx chevaliers et escuïers par lui nommez,  en la fourme et maniere que escrips sont, il n'a  aucunes paccions, foy baillée ou promesses quelconques,  par quoy il se asseure en eulx de le plegier des offres et  promesses par lui faittes, mais seulement se asseure et affie  en yceulx, pour ce que la plus grant et saine partie d'iceus  sont, li uns son frère, les autres ses oncles, serourges,  cousins germains, remués de germain, et autres amis en  mendre degré de ligne de lui qui parle, et de Marie, sa  femme et espouse, senz ce que oncques il requist iceulx  ou aucun d'eulx de le plesgier par quelque maniere que  ce feust, ne aussi, alors qu'il estoit demourant au pays,  il ne pensoit point d'avoir à faire ou besoignier d'aucun  plesge, et ne cuidast en nul jour de sa vie venir à l'estat  et fin où il est de present.
ITEM, fu ycellui Merigot requis par ledit mons.
le prevost  qu'il enseignast et deist quele chevance il avoit, et  où elle estoit, et que le roy avoit voulu et ordonné que  sur ses biens, pourveu qu'il enseignast iceulx et deist la  verité là où ilz estoient, il feist de sesdiz biens tel testament  que bon lui sembleroit.
Lequel Merigot, après ce  qu'il ot juré de rechief aus sains Euvangiles de Dieu qu'il  diroit verité, dist et afferma par son serement que en sa  possession, ne de sa femme aussi, il ne scet denier ne maille  en argent comptant, et qu'il ne sauroit où prendre, ne  faire prendre, ne enseignier argent ne chevance qu'il eust  pour faire testament, et que s'il en faisoit aucun, si ne le  sauroit-il de quoy le faire et acomplir, jà soit ce qu'il ait  assez de biens montans à la somme de VIIJ ou IX mil frans,  tant en or comme en vaisselle d'argent et en joyaux, lesquieulx  il seul a mis et mucez si secrettement, et en plusieurs  lieux et places divers, que nul autre personne que  lui qui parle ne le sauroit où prendre, ne trouver iceulx.
Et lesquieulx ses biens il qui parle, c'est assavoir environ  de cinq à six mil frans, tant en escuz que en frans, il  qui parle a mucez et mis en petiz coffrez ferrez ès riviere  de Venves, près d'Archez, à une lieue au-dessus  d'icelle ville et de ladite riviere, du costé de devers le  pays d'Auvergne.
Et ne les sauroit autrement enseignier,  parce qu'il n'y a mis aucun merc à l'endroit, et aussi que  le cours d'icelle riviere va et court par-dessus iceulx  coffres.
Dit avec ce, que dedens icelle riviere, et aussi près et  sur les rivages d'icelle, il a mucé et bouté, tant en plaz,  escueles, couppes couvertes, cuilliers et aiguieres d'argent,  compris en ce environ LX ou LXX mars d'argent; et  que il qui parle laissa par devers sa femme, quant il parti  derrenierement d'elle, environ IIJc et LXX mars de vaissele  d'argent, toute laquele il a telement mucée, que nul que  lui qui parle ne le pourroit ou sauroit trouver, comme  dit a de l'or et argent par lui mis en sesdiz coffres.
COGNEUT aussi avoir baillié, deux ans a ou environ,  en gaiges au bastart de Moyerart, un drageoir pesant  XXIJ mars d'argent, et quatre tasses d'argent pesans cinq  mars ou environ, sur laquele vaissele il a emprumpté dudit  bastart la somme de C frans.
ITEM, avoir engaigé, un an a ou environ, à Bouisson  de Lescluse, LIJ mars de vaissele d'argent en plas et un  bacin à laver mains, tout d'argent, pour la somme de  XVIJ frans à lui prestez par icellui Buisson.
ITEM, avoir emprumpté, sur unes bouteilles d'argent  pesant IX mars, quatre pintes et un gobelet d'argent pesans  onze mars, par lui bailliés à Perrigot du Moulin, en gaiges  de VIJxx frans, à lui prestez à son besoing, puis trois  quars d'an ençà.
ITEM, puis un an a ou environ, avoir baillées à un  Engleiz nommé Paignas, IIJ escueles d'argent pesans six  mars ou environ, pour la somme de XXX frans à lui prestez  à son besoing par ledit Paignas.
ITEM, cogneut que, an et demi a ou environ, il qui  parle bailla à un nommé Chapito, demourant à Seignes,  marchant françois, un chappel à bacinet couvert de perles,  qui bien vault la somme de IJc frans, sur lequel gaige icellui  marchant lui a baillié et livré certaine quantité de  draps, dont il n'est record quele somme ce puet monter,  et s'en atent de tout ce qu'il lui puet devoir à cause de  ce et sur icellui gaige, à la voulenté et conscience dudit  marchant.
DIT avec ce, que par devers sa femme sera trouvé par  escript en un memoire tout l'argent par lui presté tant aux  Angleiz comme aux François.
COGNEUT aussi que, au commencement du voyage par  lui fait ou service du conte d'Ermignac pour aler ou pays  d'Arragon, il presta à messire Aubert de Montvert  VIIJc frans en or, pour le aidier à acomplir ledit voyage,  et desquelx il qui parle tient en sa conscience que ledit  messire Aubert a bien desservi et gaignié la somme de  VJc frans; et ainsi lui est deu par icellui messire Aubert  environ deux cens frans.
ITEM, cogneut avoir baillié à Berart de La Todie, qui  est de la garnison de Chalucet, un chapperon de perles  où il a IX fermaux d'or à perles et à pierre, un colier de  perles, un chappel de perles qui vaut bien Vc frans; et  sont toutes ces choses baillées en gaige audit Berart pour  la somme de Vc frans, à lui prestés à son besoing.
ET dit, sur ce requis, que il ne scet aucuns autres  biens qui lui competent ou appartiengnent que ceulx  cy-dessus escrips, par lui enseigniez et desinez; et ne les  sauroit autrement enseignier que dit a cy-dessus.
APRèS lesqueles choses ainsi faites, ledit mons.
le prevost,  en la presence des conseilliers dessus nommez, et  oudit jour d'uy XIJe jour dudit mois de juillet, l'an dessus  dit, dist et prononça, en la presence dudit Merigot, prisonnier,  le jugement ou jour d'yer contre icellui prisonnier  conseillié.
Et atant fu icellui Merigot mené à son  derrenier tourment, et ledit jugement excecuté; et illec  fina ses derreniers jours.
AL.
CACHEMARéE.
JEHANNIN DROUET.
L'AN MIL CCC QUATREVINS ET ONZE, le jeudi IIJe jour  d'aoust, par devant maistre Jehan Truquan, lieutenant  de mons.
le prevost de Paris, en la presence de  maistres Miles de Rouvroy, Jehan Fouquere, examinateurs,  et Jehan Maugier, notaire du roy ou Chastellet de  Paris, fu attaint et admené Jehannin Drouet, tixerrant,  prisonnier oudit Chastellet, pour souspeçon qu'il n'eust  mal prins et emblé une çainture ferrée d'argent, une  bourse de soye à petiz boutons d'argent du pris de XXVIIJ s.
parisis, une autre petite çainture d'argent, deux bourses de  soye, deux espingliers, une çainture de fer et un coustel,  du pris de XIIIJ s.
parisis, tout à usaige de femme; un  petit livret, un mantel, un chapperon sangle de violete  morée et une petite croix d'argent doré; desquelles choses  il fu trouvé saisi en la rue des Juifs, à Paris.
Lequel prisonnier, examiné et interrogué par serement  en jugement sur les quarreaux oudit Chastellet, tant sur  ce que dit est comme sur son estat et gouvernement,  cogneut et confessa que il avoit esté et fu né en la ville  de Troyes en Champaigne, et que de present il estoit  aagié de XXVIIJ ans ou environ, et estoit tixerrant et marié  en ladite ville, de laquele il s'estoit partiz depuis quatre  jours ou environ, en entencion de venir à Paris pour soy  esbatre et savoir s'il pourroit trouver maistre pour ouvrer  de sondit mestier de tixerrant.
Et dit que, au partir de ladite ville de Troyes, il n'avoit  que VIIJ s.
par.
.
Et pour soy aidier à faire ses despens en  venant de ladite ville à Paris, lui furent baillées, par sa  femme et sa suer, lesdites bourses, çaintures et livret,  et la croix d'argent il avoit achatée, lui arrivé à Paris,  c'est assavoir hier sur le soir, à un orfevre demourant devant  le Palais, en gaige de laquele croix il avoit baillié  audit orfevre un chapperon noir; et le manteau dessus  dit il avoit acheté, demi-an avoit ou environ, et samblablement  ledit chapperon, en ladite ville de Troyes,  la somme de cinquante souls par.
.
Et pour ce que ledit  prisonnier avoit une de ses oreilles coppée, lui fu requis  et demandé qui icelle lui avoit coppée; lequel dist et  respondi que un homme d'armes qu'il servoit ou pays  de Limosin, en la compaignie de mons.
le mareschal  de Sancerre, lui coppa laditte oreille devant le chastel  de Penaudon, pour ce, si comme sondit maistre disoit,  qu'il lui avoit emblé aucuns de ses biens oudit pays  de Limosin, jà soit ce qu'il n'en feust riens.
Et dist  que tele estoit la verité des choses dessus dites, et non  autrement.
APRèS laquele confession ainsi faite par ledit Drouet,  prisonnier, pour ce que grant presumpcion estoit contre  lui qu'il n'eust lesdites choses emblées, consideré son  gouvernement, l'estat de sa personne, les bourses et çaintures  qui estoient non pareilles, et qu'il n'estoit pas à  presumer que sadite femme et seur les lui eussent baillées  pour venir à Paris demourer, les variacions par lui sur  ce faites, et ce qu'il avoit l'oreille coppée, fu, par ledit  lieutenant, demandé aus dessus nommez presens leurs  advis et oppinions qu'il estoit bon de faire dudit prisonnier,  lesquieulx dirent que, consideré ce que dit est, l'en  ne le povoit espargnier qu'il ne feust mis à question, pour  savoir par sa bouche la verité où il avoit prinses les choses  dessus dites et aussi de ses autres fais.
Lesquelx oppinions  oïz, il fu ad ce condempné par ledit lieutenant.
L'AN et le jour dessus diz, en enterinant ledit jugement,  pour ce que ledit prisonnier ne voult autre chose cognoistre  oultre ce que dessus est dit, lui sur ce requis et  interrogué, icellui prisonnier fu mis à question, en laquele  il cogneut et confessa que, pour ce qu'il estoit parent  et avoit acoustumé d'aler et repairier avecques et  en l'ostel d'un appellé Guillemin Jacob, cordouennier,  demourant à Troyes, près de la Magdalene, icellui prisonnier  saichant les gens dudit hostel estre hors d'icellui,  environ XV jours a, un jour de mercredi matin, entra  oudit hostel, monta en une chambre par hault, en laquelle  avoit un coffre, lequel il rompi à l'ayde d'un petit  de fer, et en icellui print et embla la croix, bourses et  çaintures dont il fu trouvé saisi.
Item, confessa que paravant ce, à un jour de mercredi,  environ heure de vespres, il print et embla, en  l'ostel d'un cousturier nommé Drouet, demourant en  ladite ville, les mantel et chapperon dont il fu samblablement  trouvé saisi.
Et dit que autre chose il n'avoit  mesfait.
Après laquele confession ainsi faite, pour ce que ledit  prisonnier ne voult autre chose confesser, fu de rechief  lyé à la question, en laquele, sanz autre contrainte, il  cogneut et confessa que puis demi-an ençà, lui, Guillemin  Drouet, son frere, demourant à la Magdalene, en  ladite ville de Troyes, et un appellé Jehannin, cordouennier,  homme marié, demourant à Saint-Estienne de Meleun,  aagé de XXIJ ans ou environ, en venant eulx trois  ensamble de la ville de Meleun en la ville de Nangis,  trouverent en leur chemin, environ heure de prime, un  homme que ilz ne cognoissoient, auquel homme ilz demanderent  de l'argent, lequel fu refusant de leur en bailler;  pour lequel reffus ilz lui donnerent et frapperent,  c'est assavoir: ledit prisonnier et sondit frere chascun un  coup de baston, et ledit cordouennier un coup de coustel;  pour lesqueles batures ledit homme mouru en la place.
Et sur icellui trouverent deux frans en or et deux frans  en menue monnoye, et leisserent sa robe, pour ce que  elle ne valoit riens.
LE SAMEDI ensuivant, Ve jour dudit mois d'aoust, par  devant mons.
le prevost, en la presence de maistres Jehan  Truquan et Dreue d'Ars, ses lieuxtenans; Andry Le Preux,  procureur du roy; Jaques du Bois, advocat; Jehan de  Tuillieres, Ernoul de Villiers, Gieffroy Le Goibe, Jehan  Fouquere, examinateurs, et Jehan Delcy; fu attaint et  admené en jugement sur les quarreaux ledit Jehannin  Drouet, prisonnier, auquel fu leue et recitée sa confession  cy-dessus escripte, en laquelle il continua et persevera en  tant que touche la croix d'argent et mantel et le chapperon;  et en tant que touche le fait de l'omme qui fu tué,  il nya pleinement et absolument ledit fait, et que par la  force de la gehine il l'avoit confessé; et quant aus bourses  et çaintures dont cy-dessus est faite mencion, il dist et  confessa que, quelque chose qu'il eust paravant dit et  confessé desdites bourses et çaintures, verité estoit et est  que, demain aura XV jours, de jour, il seul print et embla  la grant çainture d'argent, une paire de gans, une bourse  et un espinglier, en l'ostel d'un cordouennier, tavernier,  demourant en ladite ville de Troyes, lequel cordouennier  il ne cognoissoit ne ne cognoist.
Et dit que alors oudit  hostel il n'avoit homme ne femme que la chamberiere  dudit hostel, qui dormoit.
ITEM, confessa que la petite sainture d'argent, la çainture  de fer, les deux autres bourses et espinglier, le livre  et le coustel, il seul print et embla, de jour, en l'ostel de sa  seur, femme Guillemin Martin, demourant à Prese, près  de Troyes; lesqueles choses estoient en un coffre duquel  il portoit les clefs.
Et dit que alors n'y avoit oudit hostel  homme ne femme que un sien nepveu, filz de sadite seur.
Item, cognut et confessa, oultre ce que dessus est dit,  que en ceste presente sepmaine, en l'ostel du chauderonnier  demourant soubz les pilliers, ès halles, ouquel il  avoit esté logié, il entra par une luquerne en une chambre  dudit hostel, et illec print et embla une courte houppelande  de drap pers doublé de boucassin, et un pourpoint,  qu'il vendi X s.
par.
oultre Petit-Pont.
Print aussi  et embla, oudit hostel, unes chauces et un chapperon  vermail, qu'il vendi VJ s.
ès hales de Paris.
Et atant fu  renvoïé en sa prison.
CE JOUR de samedi, par devant mons.
le prevost, en  la presence de maistres Jehan Truquan et Dreue d'Ars,  ses lieuxtenans; Andry Le Preux, procureur du roy;  Jaques du Bois, advocat; Jehan de Tuillieres, Gieffroy  Le Goibe, Jehan Fouquere, examinateurs, et Pierre de  Fresnes, clerc de la prevosté de Paris; fu de rechief attaint  et admené ledit Jehannin Drouet, prisonnier, auquel fu  dit, par ledit mons.
le prevost, que de la maniere et comment  il et ses compaignons avoient tué et occis l'omme  dont cy-dessus est faite mencion, et aussi de ses autres  mesfaiz et larrecins, il deist pleinement la verité.
Lequel  prisonnier dist et respondi que dudit murdre il ne savoit  rien, et que ce qu'il en avoit dit et confessé avoit esté et  fu pour la crainte de la question, et que aussi plus, ne  autre chose oultre ce que dessus avoit dit et confessé, il  n'avoit mesfait, si comme il disoit.
En laquelle il continua  et persevera, et icelle afferma estre vraye.
Et, ce fait,  par ledit mons.
le prevost demandé fu aus dessus nommez  leurs oppinions et advis.
Tous lesquieulx dirent que ledit  prisonnier estoit larron, veue sa confession, et furent  d'oppinion, sauf ledit Fouquere, qu'il feust pendu comme  tel, et que l'en ne l'en povoit espargnier.
Lesquieulx  oppinions oyz et veu ce present procès, ledit Jehannin  Drouet fu ad ce condempné par ledit mons.
le prevost.
APRèS laquele condempnation ainsi faite par ledit mons.
le prevost contre ledit Jehannin Drouet, prisonnier, icellui  Jehannin, par devant lui, en la presence des dessus  nommez, et en soy corrigant et amendant des autres confessions  par lui faites, et nonobstant icelles, cogneut et  confessa que, en la ville de Bouleurre, assez près de  la Chappelle de Crecy en Brie, vendredi derrenierement  passé ot XV jours, ala par derrieres à l'uys d'une  taverne où l'en vendoit vin en icelle ville, lequel huys,  qui n'estoit fermé que à une cheville de bois, il hurta et  eslocha tant et telement qu'il entra dedens icellui hostel,  ouquel, pour ce qu'il n'y trouva aucune personne en  icellui, il ala en une chambre dudit hostel, en laquelle il  trouva un coffre ouvert, ouquel il print un mantel court  sengle, de drap brun, et une houpelande courte de pareil  drap, tout à usaige d'omme; deux chapperons, n'est record  de quelle couleur, la petite çainture ferrée d'argent  à usaige d'enfant, une bourse à ymages, un baston de fer,  par lui mis en gaige au Gros tournois, à la porte Baudet;  deux plotons à enfans, unes Heures ou livret couvert de  soye, une bourse de soye à femme et une autre petite  bourse à usaige d'omme, tout de soye, avec un coustel  à deux viroles d'argent, et deux brayes; de toutes lesqueles  choses il fu trouvé saisi, et lesqueles et chascune  d'icelles, suaf lesdiz deux chapperons, lui furent monstrez  en nostre presence, avec une houpelande courte, rouge,  et à usaige d'omme, doublée de noir, laquele il deposant,  ou jour qu'il fu emprisonné, il donna pour Dieu à un  compaignon qu'il ne cognoist, qui estoit mal vestu.
Item, cogneut que en ycellui temps mesmes, en venant  de Provins à Crecy, et à sept lieues par deçà ledit lieu  de Crecy, il, en passant par un vilaige, veant que en  une taverne où l'en vendoit vin n'avoit aucune personne  qui gardast icelle, et que l'uys estoit ouvert, tempté de  l'ennemi, monta par une fenestre oudit hostel, environ  heure de prime, et illec, en la chambre dudit hoste, qu'il  trouva ouverte, il mal print et embla la grant bourse à  rosettes et la sainture ferrée de fer dont il a esté trouvé  saisi, avec un fromaige par lui prins oudit hostel, et en  laquelle bourse avoit VJ s., et aussi un petit coustel à usaige  de femme, dont il a esté trouvé saisi, comme dit est.
Cogneut, avec ce, avoir entré en un villaige que l'en  dit Montigny, puis XV jours a ou environ, ainsi comme  à heure de vespres, et entré en l'ostel d'un homme d'icelle  ville par derriere, par une fenestre qu'il trouva ouverte,  ouquel hostel, et en la chambre dudit hoste, il print une  mauvaise petite çainture à usaige de femme, dont il a  este trouvé saisi, sanz ce qu'il y prenist autre chose quelconques,  jà soit ce qu'il y trouvast du linge très-grant  quantité.
Cogneut aussi que, IIJ ans a ou environ, autrement du  temps ne du jour n'est record, il, de jour, entra par derriere,  par une fenestre, en l'ostel d'un homme dont il ne  scet le nom, demourant a Troyes, ouquel hostel il trouva  un mantel sengle de drap pers, assez long, à usaige  d'omme, qui pendoit à une perche, lequel il appliqua à  son usaige, et icellui a vestu tant qu'il a peu et qu'il a  esté d'aucune valeur.
Item, cogneut que, un an a ou environ, il, de jour,  environ heure de midi, estant en la ville de Chaalons,  monta et entra en l'ostel et estable aus chevaulx d'un  homme demourant en icelle ville, dont il ne scet le nom,  et illec, sanz ce qu'il trouvast aucune personne oudit  hostel ou estable, print unes besaces qu'il trouva, esqueles  avoit trois aulnes de drap gris, dont il fist faire une houpelande  qu'il a usée; et, avec ce, print oudit hostel deux  fromaiges et ne scet jusques à quel nombre d'oeufs, qu'il  emporta avec soy.
Item, cogneut que, puis un an a ou environ, il, de  jour, mal print et embla en ladite ville de Troyes, en  l'ostel de Guillemin Drouet, son frere, une fourche de  fer avec un hoeau, par lui venduz, en icelle ville,  XIJ d.
par.
.
Cogneut aussi que oudit temps, en icelle ville de Troyes,  en un hostel assez près de la porte Saint-Jehan, il entra  en icellui par le pressouir dudit hostel, qu'il trouva ouvert,  ouquel il mal print, en la sale dudit hostel, unes  patenostres à usaige de femme, qu'il vendi illec la somme  de IIIJ s.
paris.
.
Et semblablement, en icellui temps mesmes,  un ou deux jours ensuivans ce que dit est, et lui estant  logié en une hostelerie en ladite ville de Troyes, avoir  prins de nuit, oudit hostel, les patenostres de la dame  d'icellui hostel, avec une barrete à usaige d'omme, par  lui venduz, en icelle ville de Troyes, la somme de IIIJ s.
par.
.
Et autre chose, ne plus, ne voult cognoistre ne  confesser.
ET, POUR CE, en enterinant icellui jugement, ledit  Jehannin Drouet fu mené à son derrenier tourment, ouquel  lieu il continua et persevera ès confessions cy-dessus  escriptes, par lui faites, et ne voult plus ne autre chose  cognoistre en son prejudice.
Et, ce fait, icelli prisonnier  en cest estat fina ses derreniers jours.
TOUS lesquelx biens prins en ladite ville de Bouleurre  ont aujourd'ui, XIXe jour d'aoust mil CCC quatre-vins et  onze, esté rendus et restituez à Colin Blanchet, arpenteur,  demourant en icelle ville, enquel hostel ilz avoient  esté prins, si comme par maistre Jehan Truquan, lieutenant  de mons.
le prevost, a, ou jour dessus dit, esté rapporté  et dit; et les autres à ceulx à qui ilz appartenoient,  si comme par leurs quittances puet apparoir.
Et n'avoit aucuns biens autres.
AL.
CACHEMARéE.
GIRART LE BOUVIER.
ROBIN COSSIN.
JEHAN PEGIN.
PERRIN HOUSSAUT.
PHELIPOT LE VACHIER.
MACEOT BEAUTé.
L'AN DE GRACE MIL CCC QUATREVINS ET ONZE, le  lundi XXIXe jour de may, par devant mons.
le prevost,  lui estant en jugement sur les quarreaux, presens maistres  Dreue d'Ars, lieutenant dudit mons.
le prevost; Miles  de Rouvroy et Gieffroy Le Goibe, examinateurs de par  le roy nostre sire en son Chastellet de Paris; furent fais  venir et attains des prisons dudit Chastellet Girart Le  Bouvier, Robin Cossin, Jehan Pegin, Perrin Houssaut,  Phelipot Le Vachier et Maceot Beauté, tous prisonniers  detenus oudit Chastellet, et accusez de plusieurs crimes,  excez et delis, bailliez par desclaracion par les curé, marguliers  et habitans de la ville de Rungy, et Robin  Berart, pour tant comme à chascun touche, contenant  ceste fourme:  Memoire à mons.
le procureur du roy de pourveoir sur les  choses qui cy-après sont contenues à l'encontre de Girart Le  Bouvier, Jehan Cardin, Hemery, varlet du musnier de Lonc-Jumel,  et autres prisonniers, c'est assavoir: deux ou Chastellet  de Paris, et deux mesmement de leurs complices prisonniers  à Sainte-Geneviesve, pour et à la requeste des  habitans, marguliers et autres, demourans à Rungi.
PREMIEREMENT, il est vray que lundi derrenierement  passé, l'andemain de Penthecouste, environ X heures de  nuyt, les prisonniers dessus nommez furent et se transporterent  en ladite ville de Rungy, et assamblerent devant  le monstier, rompirent de fait les huys et les portes  dudit monstier, et entrerent dedens.
ITEM, samblablement rompirent les huys de la maison  au curé de ladite ville, et entrerent dedens.
ITEM, et quant ilz furent dedens, certains chappellains,  veans la force d'iceulx malfaitteurs, comme tous esbayz,  s'enfuirent et monterent en la tour dudit monstier, afin  d'eschever plus grant inconveniant.
ITEM, et quant iceulx prisonniers virent que iceulx  chappellains estoient montez en la tour dudit monstier,  ilz vouldrent aler après; mais lesdiz chappellains, veans  que c'estoient gens qui pour lors estoient sanz raison, se  deffendirent à pierres, et tant que lesdiz malfaitteurs n'y  porent monter; mais quant ilz virent qu'ilz n'y pourroient  monter, ilz tirerent l'eschiele à eulx, l'emporterent, et  de fait monterent icelle eschiele sur la toit dudit monstier,  et casserent et briserent les tuilles dudit monstier,  et espuierent ladite eschiele encontre ladite tour, pour  vouloir entrer à yceulx chappellains; mais l'eschiele fu  trop courte, par quoy ilz n'y porent entrer; et quant ilz  virent qu'ilz n'y pourroient entrer, ilz despecerent et  rompirent ladite eschiele en quatre ou cinq tronçons.
ITEM, et ledit lundi au soir mesmes, le curé de ladite  ville, qui venoit, lui et un sien petit clerc, de Paris, de  achater de la char, et avoit du sel et du pain, tout ce que  dit est envelopé en une touaille, veant et ouant la cruauté  que faisoient iceulx gens, comme tous esbayz, leur encommença  à dire que c'estoit et qui ilz estoient qui ainsi  gastoient le monstier et l'eglise de Dieu; lesquieulx lui  respondirent: «Mais toy, qui es-tu?» Lequel leur respondi:  «Je suis un presbtre de ceste ville qui vien de Paris.»  ITEM, et alors, quant ilz oyrent dire que il estoit  prestre, dirent par le sang Dieu que c'estoit le curé de  ladite ville, en ferant, sanz plus mot dire, sur lui d'espées  et d'autres bastons, le despouillerent et lui osterent la  viande qu'il apportoit, et, lui estant ainsi nu, le navrerent  moult durement et tellement, qu'ilz le navrerent sur la  main et lui firent plusieurs playes, tant sur la teste comme  aillieurs, et tant qu'il ne s'en puet aidier et ne puet  chanter messe.
ITEM, et que en faisant ce que dit est, par les dessus  nommez, audit curé, un nommé Robin Berart, frere du  maire de la ville, qui venoit de souper de la ville et s'en  aloit couchier chiex son pere, vint et passa d'aventure  par là, et dist aus dessus nommez que c'estoit mal fait de  ainsi batre en lieu benoit un homme.
Et quant iceulx malfaitteurs  oyrent ce que dit est, lui dirent: «T'en fault-il  parler?» Et, sanz plus autre chose dire, le batirent, navrerent  et mutilerent moult fort dedens ledit monstier, et encores,  non contens de ce, lui osterent et emporterent une  bonne aumusse doublé de vermail et un bon chapperon  vermail; et depuis ne les vit icellui Robin.
Et, avec ce,  lui osterent un bazelaire qu'il avoit, qu'ilz emporterent  aussi.
ITEM, et non contens de ce que dit est, rompirent oudit  monstier la lanterne à quoy l'en porte par nuyt Nostre-Seigneur,  rompirent et ardirent aussi les cierges et tout  le luminaire dudit monstier, rompirent les cordes des sains  de ladite eglise, et les custodes de l'autel, et les boucles  d'icelles custodes, la salliere au prestre, ses pos, ses  poëlles, tout le meuble entierement dudit curé, et tout  dedens le monstier, lui emblerent ses gelines et emporterent,  et brulerent le coq dedens mesmes ledit monstier.
ITEM, ilz burent son vin, et entierement lui firent,  tant en sa presence comme en son absence, tout le despit  que ilz porent.
SY supplient, lesdiz habitans et marguliers de ladite  ville, à justice de pourveoir sur ce que dit est, et que  briefment en soit expedié; car ilz sont tous laboureurs,  et n'ont mestier de venir ne d'aler trop ne excessivement.
ITEM, il fault païer ausdiz habitans et parrochiens,  pour le sanc qui fu espendu dedens ladite eglise pour  ledit fait, à l'evesque de Paris, douze livres par.
,  pour icelle eglise reconcilier et regenerer, ou autrement  l'en n'y chanteroit jamaiz messe.
LESQUIEULX prisonniers examinez à part, et chascun  separéement, sur les excez, deliz et articles dessus diz,  et autres choses qui leur seroient demandées, et qu'ilz  orent juré aus sains Euvangiles de Dieu qu'ilz diroient  verité, cogneurent et confesserent, c'est assavoir ledit  Girart Le Bouvier, qu'il est nez de la ville de Fresnes,  homme de labeur, qui chascun jour a gaignié sa vie à la  peine de son corps au mieux qu'il a peu et sceu.
Et est  voir que lui, les dessus diz compaignons par lui, en la  presence dudit mons.
le prevost, veuz, et un autre Breton,  varlet d'un nommé Chemin, demourant en la ville de  Lay, estans, le lundi de Penthecouste derrenierement  passée, en la ville d'Enthoigny, à la feste que l'en faisoit  en icelle ville, oyrent dire au filz du curé de la ville de  Fresnes, nommé Jehannin Cardin, estant lors en icelle  ville d'Anthoigny, que en la ville de Rungy avoit, en  l'ostel du curé d'icelle ville, une belle jeune fille, et que  bon seroit que l'en feist tant que l'en eust icelle.
Par l'ennortement  duquel filz, et en entencion d'avoir icelle fille,  eulx tous dessus nommez se partirent ensamble d'icelle  ville d'Enthoigny, et alerent boire en la ville de Fresnes,  et d'illec alerent en icelle ville de Rungy, là où ilz demanderent  à un des chappellains de la cure dudit lieu de  Rungy, du nom duquel il n'est record, s'il avoit icelle  fille, et qu'il convenoit qu'il la leur baillast, disans que  se voulentiers ne le vouloit faire, que, voulsist ou non, il  seroit ainsi, et l'auroient.
Lequel Phelipot Le Vachier,  estant auprès du cimitiere d'icelle eglise, crioit de tout  son povoir et à haulte voix: «Elas! comment auray-je ma  fuer, qui est en l'ostel de ce prestre?» faignant que elle feust  sa suer, et en soy estordant de ces membres.
Et pour ce  que par aucuns des habitans d'icelle ville leur fu dit et  prié que en ladite ville de Rungy ilz ne feissent aucune  sorce ou injure quelconques audit curé, au monstier, ne  aussi aus gens et habitans d'icelle ville, et que ladite fille  il leur feroient voulentiers baillier et delivrer, se deporterent  atant et alerent boire en icelle ville de Rungy en  la maniere qu'ilz avoient acoustumé de faire, sanz ce que  paravant ilz eussent esté en icelle ville, ne aussi que depuis  il qui parle ne aucuns des dessus diz, qu'il saiche,  retournassent, en quelque maniere que se fust, en ladite  ville de Rungy, ne qu'ilz y feissent fracture d'uys, de  fenestres, verrieres, cierges alumez ou autre meffait  quelconques.
Et dit que de ladite ville de Rungy ilz, de hault soleil,  ou au moins à grant jour, se partirent tous ensamble,  en leur compaignie une jeusne fille qu'ilz trouverent au  bout d'icelle ville de Rungy, par devers la ville de  Fresnes, et s'en vindrent boire et souper en ladite ville  de Fresnes, en laquele, et ou jardin d'un nommé Robert  Beson, ilz souperent; et en après ce qu'ilz se furent  esbatus aus champs et eu compaignie charnele à ladite  fille, s'en alerent couchier chascun là où bon lui sembla,  et il qui parle s'en ala couchier en icelle ville de  Fresnes, au lieu qu'il avoit acoustumé; ne oncques,  puis l'eure dessus dite jusques ad ce qu'il a esté prisonnier  admené oudit Chastellet, ne vit aucuns d'iceulx  compaignons, et par especial lesdiz Phelipot Le Vachier  et Maceot Beauté, pour ce qu'ilz sont gens non  demourans en icelle ville de Fresnes, de laquele il n'a  aucunement acoustumé de soy partir, mais y fait par  chascun jour son labour de bras, pour avoir sa vie et  sustentacion.
Robin Cossin, dessus nommé, juré et examiné de dire  verité sur les accusacions dessus dites, dit et deppose  par son serement que verité est que le jour de la Penthecouste  derrenierement passé, par un nommé Robin, varlet  du maire de Rungy, lui fu dit que en la ville de  Rungy, en l'ostel du curé d'icelle ville, avoit une jeusne  fille qui nagueires avoit esté prinse en l'hostel d'un nommé  Chemin, demourant à Lay; et que le lundi ensuivant,  qu'il estoit alez en la ville d'Enthoigny pour soy esbatre,  avec plusieurs compaignons, à la feste qui estoit en icelle  ville, il, par l'ennortement des dessus nommez prisonniers,  et d'un autre appellé Jehannin Cardin, et Le Breton,  varlet dudit Jehan Chemin, se partirent d'icelle ville  d'Enthoigny pour venir en icelle ville, veoir s'ilz pourroient  avoir et recouvrer icelle fillete; et tant firent qu'ilz  arriverent ensamble en icelle ville de Rungy ainsi comme  environ vespres, en laquelle, tant au prestre d'icelle ville,  en l'ostel duquel l'en disoit icelle fille estre, comme à  plusieurs des habitans d'icelle ville, lui qui parle et lesdiz  compaignons prisonniers demanderent moult de fois  ladite fillete, afin que l'en la leur baillast, sans ce que en  ycelle ville ou monstier, aus biens estans en icellui, ou  en l'ostel dudit curé, ne autre part quelconques, il feist  noise, riote, fracture d'uys ou de biens quelconques,  ne batist, navrast ou ferist personne aucune; mais quant  ilz virent tous qu'ilz ne povoient avoir icelle fillete, s'en  retournerent en la ville de Fresnes pour boire et soupper  ensamble, en laquele ilz beurent par certain long espace  de temps, et en après s'en alerent esbatre aus champs,  ouquel lieu il print congié des compaignons dessus diz,  et s'en retourna gesir à Fresnes, en l'ostel de son maistre,  ainsi qu'il avoit acoustumé de faire.
Et nye à plain oncques,  depuis l'eure dessus-dite, avoir esté en celle nuyt, en ladite  ville, au debat et à la noise que l'en dit qui y fu pour  cause de ladite fillete, ne aussi celle nuyt dessus dite avoir  veu iceulx compaignons.
Jehan Pegin, prisonnier dessus nommé, juré aus sains  Euvangiles de Dieu de dire verité sur ce que dit est, dit  et afferme par serement qu'il se recorde que le jour de  Penthecouste derrenierement passé, lui qui parle, acompaignié  desdiz Bouvier et Cossin, se partirent après disner  de la ville de Fresnes, et alerent en ladite ville de Rungy,  en entencion de veoir icelle fillete que l'en disoit estre  sur le prestre de la ville, vindrent boire et desjeuner à  Fresnes, d'ilec alerent en la ville d'Enthoigny, à la feste  d'icelle ville, et ce jour mesmes, eulx acompaigniez des  dessus diz prisonniers, et aussi desdiz Jehannin Cardin et  Breton, varlet dudit Chemin, environ heure de vespres,  retournerent en icelle ville de Rungy pour avoir ladite  fillete, et demanderent au curé de ladite ville et autres  gens d'icelle que l'en leur baillast icelle, lesquieulx n'en  voldrent riens faire; et pour ce qu'ilz ne porent avoir  icelle, sanz aucune chose mesfaire en ladite eglise ou autre  personne quelconques, s'en retournerent en ladite ville  de Fresnes, environ heure de soleil couchié, en laquele  ilz soupperent; et d'icelle ne parti oncques puis en celle  nuyt, mais jeut celle nuyt en l'ostel de son maistre, ouquel  il avoit acoustumé de gesir.
Perrin Houssaut, prisonnier cy-dessus escript, juré et  examiné l'an et jour dessus diz, par serement, de dire  verité sur les accusacions dessus dites, dit et afferme par  serement qu'il est demourant en icelle ville de Rungy,  en l'ostel Jehan du Pressouir, et que au temps et heure  du lundi de Penthecouste, que l'en dit que iceulx compaignons  prisonniers dessus nommez furent en icelle ville  de Rungy, il estoit present quant ilz vindrent en icelle  ville de Rungy, environ heure de vespres, et vit et oy  que iceulx compaignons demandoient moult fort à avoir  icelle fillete; et disoit l'un d'iceulx compaignons que icelle  fillete estoit sa suer.
Mais il ne sera jà sceu ou prouvé contre  lui qu'il feust venus en leur compaignie, ne aussi que la  nuyt dudit lundi il feust avec eulx aus excez et deliz que  l'en dit par eulx avoir esté commis, tant en la personne  du curé de ladite ville, au frere du maire de Rungy, en  l'ostel du curé d'icelle ville, comme en l'eglise.
Et dit que cedit jour il souppa en l'ostel de sondit  maistre avec sa femme, et que quant il ot soupé, incontinant,  sanz partir hors de l'ostel, il s'en ala couchier  ainsi qu'il avoit acoustumé de faire, et fu le landemain,  le soleil levé bien hault, avant ce qu'il se descouchast,  et, par ce, ne fu point en la compaignie desdiz prisonniers  ce jour, ne depuis ne oncques puis ne les vit, jusques  à present que l'en lui a monstré iceulx.
Et plus ne  autre chose ne scet des choses dessus dites.
Phelipot Le Vachier, pescheur, demourant au pont de  Charenton, examiné sur lesdites accusacions, et juré, l'an  et jour dessus diz, aus sains Euvangiles de Dieu de dire  vérité, dit et deppose par son serement qu'il est record  que, lui et un nommé Maceot Beauté, pescheur, demourant  audit lieu de Charenton, se partirent d'icelle ville  pour aler à la feste à Anthoigny, qui estoit le lundi ensuivant  la Penthecouste derrenierement passée.
En laquelle  ville d'Anthoigny, ainsi qu'il s'esbatoit avec les  compaignons d'icelle ville et de la ville de Fresnes, il  ouy dire que en l'ostel du curé de la ville de Rungy avoit  une jeusne fille qui faisoit pour les compaignons; et, pour  ce, se partirent d'icelle ville d'Anthoigny, vindrent boire  en la ville de Fresnes, et d'illec alerent en la ville de  Rungy dessus dite, en laquele, après heure de nonne, ilz  arriverent au-devant de l'ostel du presbitaire, ouquel lieu  il qui parle par plusieurs fois demanda ladite fille, disant  que elle estoit sa suer, et se complaingnoit moult fort de  l'extorcion et injure que l'en lui faisoit, et que se l'en ne  lui rendoit, et bailloit sadite suer, que il feroit tant, feust  par amours ou par force, que il l'auroit; et que pour ce  que par les voisins dudit curé lui fu dit que ilz ne savoient  se ladite fille estoit en l'ostel dudit curé, ou non, et que  se ilz veoient icelle fille, qu'ilz feroient tant que lui qui  parle la rauroit, et que, pour l'amour d'eulx, il et sesdiz  compaignons ne voulsissent aucune chose mesfaire en  icelle ville.
à la priere et requeste desquelx habitans  d'icelle ville, après ce qu'ilz orent beu du vin d'aucuns  habitans d'icelle ville, se partirent et alerent de rechief  eulx esbatre et boire ensamble en ladite ville de Fresnes,  de laquele, après ce qu'ilz orent beu et mengié, et alé en  esbatement aus champs, lui qui parle et ledit Maceot s'en  alerent au giste en la ville de Vittry, sanz aucune autre  chose mesfaire ou mesdire à nulle personne quelconques.
Maceot Beauté, pescheur, demourant audit lieu de  Charenton, examiné et juré, l'an et jour dessus diz, de  dire verité sur lesdites accusacions, dit et deppose par  son serement qu'il est vray que lui et ledit Phelipot Le  Vachier se partirent de ladite ville de Charenton le lundi  ensuivant la Penthecouste derrenierement passée, et vindrent  en la ville d'Anthoigny pour eulx esbatre à la feste  d'icelle ville, en laquele ilz oyrent dire aus compaignons  de la ville de Fresnes, qui là estoient, que le curé de la  ville de Rungy avoit en son hostel une jeusne fille qui  faisoit pour les bons compaignons.
Et, pour ce, lui qui  parle, ledit Phelipot et autres compaignons dessus nommez,  jusques au nombre de sept, se partirent d'icelle ville  d'Anthoigny, vindrent à Fresnes boire, et d'ilec alerent  en ladite ville de Rungy, en entencion et voulenté de  cuidier avoir et recouvrer icelle fille, laquele, pour ce  qu'ilz ne trouverent pas le curé d'icelle ville qui la tenoit  en sa maison, si comme l'en leur avoit rapporté, ilz  demanderent aus voisins prouchains dudit curé, qui ne  leur vouldrent enseignier aucunement.
Et, pour ce, sanz  autre chose faire ou dire, ne meffaire à aucun, se partirent  de ladite ville de Rungy de hault jour, vindrent  souper en la ville de Fresnes, et après ce qu'ilz se feurent  longuement esbatus, retournerent, lui qui parle et ledit  Phelipot Le Vachier, coucher en la ville de Vittry.
Et  dit, sur ce requis, que il vit ledit Vachier qui disoit que  ycelle fille estoit sa suer, et qu'il la requeroit moult fort.
Et nye oncques depuis ladite heure avoir esté en icelle  ville de Rungy, ne du jour aussi, autrement que sadite  depposicion le contient, ne avoir veu les prisonniers  dessus diz à lui oujourd'ui monstrez.
Après lesqueles depposicions et confessions faites par  iceulx prisonniers dessus nommez, commandé fu à maistre  Gieffroy Le Goibe, examinateur de par le roy nostre sire  ou Chastellet de Paris, que, oultre et par-dessus les informacions  cy-dessus escriptes et accousues, il examinast  Aimery Remond, varlet musnier, demourant au molin  Jumel, en la parroisse de Rungy, et Robin Gaultier,  charretier du maire de Rungy, et leurs diz et depposicions,  au plus brief que bonnement pourroit, il rapportast  par escript, afin de veoir au surplus lesdites informacions,  et pourveoir à la delivrance d'iceulx prisonniers  ou leur eslargissement, comme il seroit à faire de raison.
Le jeudi ensuivant, VIIJe jour de juin, l'an mil CCCIIIJxx  et onze dessus dit, par devant mons.
le prevost,  presens maistres Dreux d'Ars, lieutenant dudit mons.
le  prevost; Ernoul de Villiers et Hutin de Ruit, examinateurs  oudit Chastellet; nous rapporta maistre Gieffroy Le  Goibe, examinateur aussi en ycellui Chastellet, comme  dit est cy-dessus, qu'il avoit ouy et examiné lesdiz Aymery  Remond et Robin Gaultier, dessus nommez, et  leurs diz et depposicions avoit fait mettre par escript en  la fourme et maniere qui ensuit:  Aymery Remond, varlet musnier, demourant au molin  Jumel, en la paroisse de Rungy, aagé de XL ans ou environ,  si comme il dit, juré, oy, examiné et requis ou  Chastellet de Paris sur ledit fait, l'an mil CCCIIIJxx et onze,  le mercredi VIIJe jour de juing, par moy Gieffroy Le  Goibe, examinateur, deppose par son serement que il se  recorde bien que le lundi d'après la Penthecouste derrenierement  passée, aussi comme à l'eure de soleil couchant,  il estoit et fu present en icelle ville, où il vit venir VJ ou  VIIJ compaignons, entre lesquieulx estoit Maceot Beauté,  Phelipot Le Vachier, du pont de Charenton, et Robin  Gaultier, compaignon de lui qui parle, prisonniers ou  Chastellet de Paris pour ledit fait, et le surplus desdiz  six ou huit compaignons sont prisonniers oudit Chastellet  pour ledit cas, si comme il a oy dire, mais de leurs noms  de present il ne se recorde.
Lequel qui parle, ainsi acompaignié,  se transporta devant le monstier de ladite ville,  et là vit et oy que ledit Phelipot demanda à plusieurs  personnes de ladite ville de Rungy, des noms desquieulx  il ne se recorde à present, où estoit sa suer, la chamberiere  du prestre.
Auquel, en la presence de lui qui parle,  fu respondu que elle n'avoit point de frere.
Et plus  n'en scet.
Robin Gaultier, charretier du maire de Rungy, aagé  de XXX ans ou environ, si comme il dit, juré, oy, et examiné,  et requis, oudit Chastellet, l'an et jour dessus diz,  deppose par son serement tout ainsi et par la fourme et  maniere que a fait, dit et depposé cy-dessus Aymery Remond,  tesmoing precedent.
Et dit oultre, sur ce requis,  que il vit lesdiz Aymery, Maceot, et Phelipot, et Jehannin  Le Talvassier, et leurs complices, qui ferirent à ladite  heure plusieurs cops des piez et autrement, par grant  despit, aus huys dudit monstier de Rungy.
Et, pour ce,  lui qui parle leur fist deffence de par ledit maire, qui ce  lui avoit dit et commandé, que ilz ne mesfeissent aucunement  audit monstier.
Lesquieulx atant se partirent et  alerent boire en ladite ville de Rungy.
Et plus n'en scet.
Lorens Berart, maire de la ville de Rungy, demourant  en icelle ville, aagé de XXX ans ou environ, si comme il  dit, juré par honorable homme et saige maistre Jehan  Truquan, lieutenant de noble homme et saige mons.
Jehan, seigneur de Foleville, chevalier, conseillier du  roy nostre sire et garde de la prevosté, lui estant en jugement  sur les quarreaux ou Chastellet de Paris, en la presence  de Gerart Le Bouvier, prisonnier oudit Chastellet,  oy, examiné et requis sur ledit fait, l'an mil CCCIIIJxx et  onze, le mardi XIIJe jour de juing, lequel Gerart Le Bouvier  s'est rapporté à la depposicion dudit Lorens; dit et  deppose par son serement tout aussi et par la fourme et  maniere que autrefois a dit, et que contenu est en sa  depposicion par lui autrefois faite, cy-dessus escripte,  laquele depposicion lui a huy par moi, Gieffroy Le  Goibe, examinateur, esté leue et exposée mot à mot.
Et  plus n'en scet.
Ouquel jeudi VIIJe jour d'icellui mois de juing, l'an  dessus dit, et après ce que iceulx tesmoings, c'est assavoir  lesdiz Aymery Remond, Robin Gaultier et Lorens Berart,  orent juré et depposé en jugement en la presence  de mons.
le prevost, lui estant sur les quarreaux, presens  maistres Dreux d'Ars, lieutenant dudit mons.
le prevost;  Ernoul de Villiers et Hutin de Ruit, examinateurs, etc.;  furent de rechief fais venir en jugement lesdiz prisonniers  Robin Cossin, Gerart Le Bouvier, Jehan Begin et Perrin  Houssaut, lesquieulx, examinez, et chascun separéement  et diviséement, et tant en leurs presences comme en leurs  absences, et par serement requis de dire la verité des  accusacions cy-dessus escriptes, contre eulx proposez, et  du cas ne vouldrent aucune chose autre que dit ont cy-dessus  cognoistre en leur prejudice, disans et affermans  que d'icelles accusacions ilz se rapportoient à tout ce  que li uns d'eulx, feust en leurs presences ou absences,  et aussi en ce que Phelipot Le Vachier et Maceot Beauté,  prisonniers oudit Chastellet, cy-dessus escrips, en vouldroient  dire et depposer par leurs seremens, et en chascun  d'eulx, feust pour eulx ou contre eulx, et par leurs  diz et depposicions, vouloient prendre droit.
Ouyes lesqueles  responces faites par iceulx prisonniers et leurs  submissions, ledit mons.
le prevost fist venir et attaindre  en jugement sur les quarreaux iceulx Phelipot Le Vachier  et Maceot Beauté, lesquieulx et chascun d'eulx il fist jurer  solempnelment aus sains Euvangiles de Dieu, et en la  presence des dessus diz prisonniers, qui en aucune maniere  ne les contredirent, que des accusacions dessus dites  ilz deposeroient et diroient la verité de tout ce qu'ilz en  savoient et avoient veu, et ne le laisseroient, pour crainte,  doubte, amour ou faveur qu'ilz eussent à eulx ou autre  personne quelconques.
Et, ce fait, furent leurs diz et  depposicions redigez et mis par escript en la fourme et  maniere qui ensuit:  C'est assavoir ledit Phelipot Le Vachier, aagé de  XXIIIJ ans ou environ, examiné le samedi Xe jour de juing  ensuivant, l'an dessus dit, par devant mons.
le prevost,  lui estant en jugement sur les quarreaux, presens maistres  Jehan Truquan, lieutenant dudit mons.
le prevost; Dreux  d'Ars, auditeur; Martin Double, advocat du roy en Chastellet;  Hutin de Ruit et Gieffroy Le Goibe, examinateurs  oudit Chastellet; cogneut et confessa par serement, en  soi corrigant des autres confessions par lui faites, et sanz  aucune force ou contrainte, que verité est que lui qui  parle, ensamble tous les autres prisonniers qui par lui ont  aujourd'uy esté veuz en jugement sur les quarreaux,  accusez du fait commis au curé de ladite ville de Rungy  et en l'eglise d'icelle ville de Rungy, eulx estans en la  ville de Anthoigny le lundi l'andemain de la Penthecouste  derrenierement passée, et regardant la feste que l'en faisoit  lors en icelle ville, furent avisez et leur fu dit par  Jehannin, filz messire Jehan Cardin, prestre, nagueires  curé de la ville de Fresnes, que en la ville de Rungy, en  l'ostel du curé d'icelle ville, estoit venue de nouvel une  jeune fille qui faisoit pour les bons compaignons.
Et,  pour ce, par l'ennortement dudit Cardin, et appointement  fait entre eulx, se partirent d'icelle ville d'Anthoigny,  vindrent boire en la ville de Fresnes, et d'ilec alerent  en ladite ville de Rungy, en laquele ilz arriverent  environ heure de nonne, demanderent aus habitans  d'icelle ville et voisins dudit curé qu'ilz voulsissent tant  faire par devers ledit curé qu'ilz eussent icelle fille, et  que se par amours ilz ne l'avoient, qu'ilz feroient tant,  feust par force ou autrement, qu'ilz l'auroyent.
Lequel  qui parle disoit lors aus habitans d'icelle ville que icelle  fille estoit sa suer, et se complaignoit et gemissoit moult  fort des injures et villenies que ledit curé avoit fait et  faisoit à sadite suer.
Et jà soit ce qu'ilz feissent de parole  tout leur povoir afin d'avoir icelle fille, toutesvoyes alors  ilz ne firent aucune force ou violence en icelle ville,  eglise, ne au curé et habitans de ladite ville, mais leur fu  donné à boire par aucuns des habitans de ladite ville, et  en leurs maisons, où ilz furent menez par aucuns d'iceulx.
De laquele ville de Rungy, et de hault soleil, ilz se partirent  et vindrent boire en ladite ville de Fresnes, en un  jardin d'icelle ville, acompaigniez d'une jeune fille par  eulx trouvée au dehors d'icelle ville de Rungy, ouquel  jardin ilz se esbatirent avec icelle fille, tous et chascun  d'eulx, jusques environ heure de minuyt, que de rechief  ilz retournerent en ladite ville de Rungy tous ensamble,  et garniz, les uns d'une espée et d'une taloche, les autres  d'un badelaire, et les autres de grans bastons, sanz avoir  aucunes autres armeures ou bastons que dit est, et ceulx  mesmes que un chascun d'eulx avoient apporté quant ilz  estoient venuz audit lieu d'Anthoigny, pour eulx esbatre  et veoir la feste que l'en faisoit en icelle ville.
à l'entrée  de laquelle ville de Rungy il vit et oy que aucun d'eulx,  ne scet lequel, trouverent un qui se disoit prestre et curé  d'icelle ville, acompaignié d'un varlet avec lui, qui portoit  en unes bezaces du pain et de la char, si comme depuis  il le oy dire à iceulx ses compaignons; et aussi ouy  bien que l'un de leurs compaignons fery et navra icellui  prestre assez prez et au dehors du cimitiere d'icelle ville  de Rungy, mais il ne scet ne n'est record par lequel de  ses compaignons ledit prestre fu feru et navré, pour ce  qu'il estoit nuyt, et n'y veoit l'en aucunement.
Et, ce  fait, alerent, lui et ledit Maciot, à l'uys du monstier  d'icelle ville, et cuiderent entrer dedens pour avoir icelle  fille, laquele l'en leur avoit dit que elle estoit lors au  monstier d'icelle ville; mais ilz ne porent entrer en icellui  monstier, pour ce qu'il estoit fermé bien et fort, et ne le  porent aucunement ouvrir, jà soit ce qu'ilz y hurtassent  plusieurs coups, tant du pié, des mains et de bastons,  comme de grosses pierres.
Et toutesvoyes, assez tost après,  ilz oyrent et entendirent les dessus diz compaignons par  eulx nommez qui estoient entrez dedens icelle eglise, par  lesquelz icellui huys leur fu ouvert; et lui qui parle,  ensamble ledit Maceot, entrerent oudit monstier par ledit  huys, et illec virent et apperceurent lesdiz compaignons  qui aloient et venoient par ledit monstier, et serchoient  partout pour cuidier trouver et avoir icelle fille.
Et vit, il qui parle, que les cierges d'icelle eglise estoient  alumez et ardoient si cler, que l'en veoit par toute icelle  eglise; par le moyen de laquelle clarté, il qui parle vit  et apperceut que les verrieres d'icelle eglise et la couverture  dudit monstier estoient froissiez et rompus, et  sambla lors à lui qui parle que par illec les dessus diz compaignons  feussent entrez en icelle eglise, et laquele chose  il leur ouy celle nuyt mesmes cognoistre et confesser, jà  soit ce qu'il ne les veist aucunement entrer en icelle eglise  par nul desdiz lieux.
Dit avec ce, que, durant le temps qu'il fu en ladite  eglise, il vit comme le varlet d'un nommé Chemin,  demourant à Lay, bati et feri dedens icelle eglise le  frere du maire d'icelle ville de Rungy, pour ce qu'il  parloit lors à lui et le blasmoit des fractions et excez fais en  icelle eglise.
Et aussi vit comme la corde à laquelle l'en  sonne les cloches de ladite eglise estoit coppée; mais il  ne scet ne n'est record lequel desdiz compaignons coppa  icelle corde.
Et dit que, en ladite eglise, lui et ledit  Maceot ne firent force, bature ou injure quelconques,  ne aussi en l'ostel d'icelui curé n'entra oncques celle nuyt,  paravant ne depuis, et que durant le temps qu'il fu en  icelle eglise, lui et ledit Maceot ne firent aucune chose,  mais que seulement serchier et tachier à avoir icelle fille,  que l'en disoit qui estoit montée ou clochier d'icelle  eglise, ouquel il et ledit Maciot, et aussi le varlet dudit  Chemin, avoient voulu monter; mais ceulx qui estoient  en icellui clochier avoient jetté contreval icelle eschiele  plusieurs pierres, de l'une desqueles le varlet dudit Chemin  avoit esté bleciés et navrez.
Et, en après ce, s'estoient  partiz dudit monstier, et au dehors d'icelle ville de Rungy  laisserent, lui et ledit Maceot, les compaignons dessus diz,  ausquelx ilz oyrent lors dire que aucun d'eulx avoient  esté en l'ostel dudit curé, et qu'ilz y avoient ordonné le  mesnaige et les biens d'icellui curé que trouvez y avoient.
Et, avec ce, furent, lui qui parle et ledit Maceot, requis  par iceulx compaignons de Fresnes d'eulx en aler avec  eulx en ladite ville, et que là ilz buveroient et mengeroient  le pain et la char que prins et trouvé avoient en  la possession du varlet d'icellui curé; lesquieulx n'y voldrent  aler, mais lui qui parle et ledit Maceot s'en retournerent  et alerent au giste en la ville de Vittry; et oncques  puis ne vit, il qui parle, lesdiz compaignons prisonniers  à lui ce jourd'ui monstrez, ne ne parla aucunement à  yceulx jusques ad present et oujourd'ui dessus dit.
Et  autre chose ne plus ne scet des choses dessus dites à lui  requises; et, pour ce, fu fait remettre à part en la prison  de laquelle il avoit esté attaint.
Maceot Beauté, aagé de XXV ans ou environ, juré aus  sains Euvangiles de Dieu de dire verité sur les accusacions  dessus dites, contre lui imposées, cogneut et confessa,  sanz aucune force ou contrainte, et en soy corrigant  des autres confessions par lui faites, et en augmentant  icelles, qu'il fu et a esté present et en la compaignie de  Phelipot Le Vachier, cy-dessus nommé et escript, à faire  les excez et deliz par lui cogneuz et confessés en sa confession  cy-devant escripte, le avoir aidié et tenu compaignie  à faire iceulx par la fourme et maniere que escrips,  desclairés et contenus sont en la depposicion et confession  dudit Phelipot Le Vachier, cy-dessus escripte, qui lui  fu leue mot après autre, et en icelle persevera et continua,  sauf tant qu'il ne scet ne n'est aussi record des noms  de ceulx qui batirent lesdiz curé et frere du maire de  Rungy, ne aussi de ceulx qui osterent au varlet dudit  curé le pain, char et sel qu'il portoit après lui.
Après lesqueles depposicions faites par iceulx Phelipot  Le Vachier, Maceot Beauté, et releuez en la presence  dudit mons.
le prevost, lui estant en jugement sur les  quarreaux, et aussi de honorables hommes et saiges maistres  Jehan Truquan, lieutenant dudit mons.
le prevost; Dreux  d'Ars, auditeur; Martin Double, advocat du roy en Chastellet;  Oudart de Montchauvet, advocat illec; Miles de  Rouvroy, Ernoul de Villiers, Nicolas Bertin, Hutin de  Ruit et Gieffroy Le Goibe, examinateurs de par le roy  nostre sire oudit Chastellet, icellui mons.
le prevost demanda  aus presens conseilliers leurs advis et oppinions  qu'il estoit bon de faire et la maniere comment l'en avoit  à proceder contre iceulx prisonniers.
Tous lesquieulx,  veue l'informacion faite par ledit Gieffroy Le Goybe, les  confessions faites par iceulx Phelipot Le Vachier et Maceot  Beauté, et en leur charge, la maniere du cas advenu,  qui fu fait d'aguet appensé et de nuyt, la traïson et appensement  des delinquans, le crime et force commise en  l'eglise d'icelle ville de Rungy, la fraction faite en icelle  et le sacrilege de la rompture faite des fenestres et couverture  d'icelle eglise, le furt commis en ostant le pain,  char et sel que le varlet du curé d'icelle ville faisoit porter  avec lui, les batures et navreures commises et perpetrées  ès personnes des dessus diz bleciez, avec l'assemblée  et fait appensé fait par iceulx complices prisonniers, et  la maniere des delis et fraccions des biens dudit curé  commis en son hostel, delibererent et furent d'oppinion  que pour savoir par leur bouche la verité dudit fait, ilz  feussent mis à question; et ad ce furent les autres prisonniers  dessus diz, c'est assavoir Gerart Le Bouvier, Robin  Coissin et Jehan Pegin, dit Le Talvassier, condempnez  par ledit mons.
le prevost et en leurs presences.
En enterinant lequel jugement, ledit Girart Le Bouvier  fu fait venir en jugement sur lesdiz quarreaux, et  illec, en la presence desdiz conseilliers, lui fu, par ledit  mons.
le prevost, dit et commandé que des excez dessus  diz, par lui et les autres prisonniers dessus nommez, il  deist verité, ou l'en lui feroit dire par force, et seroit  mis à question.
Et, pour ce que autre chose ne voult  cognoistre que dit avoit cy-dessus, fu mis à question sur  le petit tresteau; et, assez tost après ce qu'il ot eu un  petit d'eaue, requist que l'en le meist hors d'icelle question,  et il diroit verité de ce que l'en lui demanderoit,  et autres crimes et delis qu'il avoit fais.
Si fu mis hors  d'icelle question, mené chauffer en la maniere acoustumée,  et illec, sanz aucune force ou contrainte, et hors  de toute question, dist et afferma, et par serement, la  verité du fait et assamblée fait en la ville de Rungy, ou  monstier d'icelle ville, ès personnes du curé, et du frere  du maire d'icelle ville, et du varlet dudit curé, avec la  rompture et cassement de verrieres et couverture d'icelle  eglise, dont plus à plain avoient dit et depposé en sa presence  lesdiz Phelipot Le Vachier et Maceot Beauté,  estoient vrais par la fourme et maniere que dit et depposé  l'avoient, que, à toutes et chascune des choses faites en  icelle nuyt, il fu present et les autres prisonniers comme  lui.
Et n'est record qui furent les compaignons qui rompirent  les verrieres et la couverture de ladite eglise, ne  aussi qui furent ceulx qui batirent et navrerent ceulx qui  furent bleciez; car il qui parle entra en icelle eglise par  l'uis qui lui fu ouvert, et lors vit et apperceut les cordes  des cloches de ladite eglise coppées, les cierges alumez,  et lesdiz curé et frere du maire qui desjà estoient navrez.
Et dit oultre, que dudit monstier ilz alerent tous ensamble  en l'ostel du curé d'icelle ville, et son mesnaige  remuerent et mirent de place en autre et en divers lieux  par son hostel.
Et ne sera jà sceu ou prouvé contre lui  qu'il ait feru, batu, navré, rompu ou cassé ne malfait,  autrement que dit est, en la compaignie dessus dite, et  de estre present à faire ce qu'ilz firent.
Et dit, sur ce  requis, qu'il leur eust aidié s'ilz eussent eu besoing.
Et,  pour ce qu'il estoit environ heure de minuyt, ne pot, il  qui parle, recognoistre ne adviser ceulx qui batirent et  navrerent iceulx curé et frere du maire, ne qui osta au  varlet dudit curé ses besaces, le pain et la char dont  dessus est faite mencion, ne oncques, depuis ne paravant  ce, n'en avoit riens veu, ne vit ou apperceut aucunement.
De laquele ville de Rungy, ce fait, il et lesdiz  compaignons se partirent et prindrent congié li uns à  l'autre, et s'en vint, il qui parle, celle dite nuyt, couchier  en icelle ville de Fresnes, en son hostel, sanz en  admener la fillete que l'en disoit estre par devers ledit  curé, en ladite eglise.
Et est voir que paravant ce que  dit est, et ou jour mesmes, environ heure de nonne, il  avoit esté avec tous lesdiz compaignons en ladite ville  de Rungy, pour savoir s'ilz pourroient avoir ne recouvrer  la fillete que l'en disoit estre par devers le curé de  ladite ville de Rungy.
Cogneut avec ce, sur ce requis, que, trois ans a ou  environ, lui, acompaignié d'un nommé Jehannin Chappon  et Denisot Le Briois, tous demourans en ladite ville  de Fresnes, ainsi qu'ilz s'en aloient esbatre au dehors  d'icelle ville et au bout de la petite rue, trouverent et  encontrerent d'aventure une fille de vie nommée La Poulaine,  et laquelle avoit esté par longtemps amie du musnier  de Lay; à laquelle ledit Chappon, après plusieurs  parolles eues entre eulx, ot compaignie charnele en sa  presence.
Et que pour ce que icelle Poulaine fu refusant  et contredit, ne voult souffrir qu'il eust semblablement  compaignie à elle, de ce courroucié et indigné, feri icelle  Poulaine en la mamele d'un petit coustel qu'il portoit,  et ledit Chappon d'un autre coustel fery samblablement  icelle fille en l'aine, et illec la laisserent, cuidans que elle  feust morte; et laquelle, assez tost après ce, fu apportée  en garde en icelle ville de Fresnes, en laquelle, environ  quatre ou cinq jours après ce que dit est, elle ala de vie  à trespassement.
Pour doubte et paour duquel fait, icellui  Chappon s'est par longtemps absentez dudit pays, et semblablement  ledit Briois; mais lui qui parle ne s'en parti  ou tray oncques arriere du pays.
Et plus ne autre chose  ne voult cognoistre.
Si fu remis en la prison de laquelle  il avoit esté attaint.
Robin Cossin et Jehan Pegin, dit Le Talvassier, prisonniers  dessus nommez, ont esté fais venir et attains en  jugement sur lesdiz quarreaux, et par ledit mons.
le prevost  leur fu dit, et à chascun d'eulx separéement, que des  accusacions contre eulx dites ilz deissent verité, ou l'en  leur feroit dire par force et par leurs bouches.
Lesquieulx  et chascun d'eulx ne voldrent aucune chose cognoistre  que dit est et escript cy-dessus en leurs confessions; et,  pour ce, en enterinant ledit jugement contre eulx prononcé,  furent mis li uns après l'autre, et en l'absence  l'un de l'autre, à la question sur le petit et le grant tresteau,  et ne vouldrent aucune chose autre que escript est  cy-dessus cognoistre en leur prejudice.
Si furent mis hors  d'icelle question, menez chauffer en la cuisine en la maniere  acoustumée, et en après remis ès prisons dudit  Chastellet, desqueles ilz avoient esté attains.
PERRIN Houssaut, prisonnier dessus nommé, a esté de  rechief fait venir en jugement sur lesdiz quarreaux, et  en la presence des dessus diz mons.
le prevost et conseilliers  assistens.
Auquel, par ledit mons.
le prevost, lui fu  dit que du fait dessus dit et accusacions contre lui imposées  il deist la verité, ou l'en lui feroit dire par sa bouche.
Lequel prisonnier, sur ce juré en l'an et jour dessus dit,  ne voult autre chose cognoistre que dit a cy-dessus en la  depposicion, qui lui fu leue mot après autre, mais continua  en icelle, requerant humblement que de ce ledit  mons.
le prevost voulsist faire fere l'examen et informacion.
Ouye la requeste duquel prisonnier, et consideré  sa jeunesce, ledit mons.
le prevost, par l'oppinion des  conseilliers assistens, commanda à maistre Gieffroy Le  Goibe, examinateur, que il alast sur le lieu, et se informast  des excusacions et alibi proposez par ledit prisonnier,  et le plus briefment qu'il pourroit rapportast ce qu'il auroit  fait et trouvé; et par ledit mons.
le prevost fu dit  que l'en surserroit de plus avant proceder contre ledit  Houssaut, prisonnier, jusques ad ce que l'en verroit le  rapport et informacion que trouvé auroit icellui  examinateur.
LE SAMEDI ensuivant, VIIJe jour de juillet, l'an mil CCCIIIJxx  et onze, par devant mons.
le prevost, presens maistres  Jehan Truquan, lieutenant dudit mons.
le prevost; Dreux  d'Ars, auditeur; Andrieu Le Preux, procureur du roy;  Robert Petit-Clerc, Gerart de La Haye, Miles de Rouvroy,  Ernoul de Villiers, Robert de Pacy, Robert de  Tuillieres, Hutin de Ruit et Jehan Fouquere, examinateurs  de par le roy nostredit seigneur en son Chastellet  de Paris; furent faiz venir li uns après l'autre en jugement,  sur les quarreaux dudit Chastellet, Phelipot Le  Vachier et Maceot Beauté, prisonniers, cy-dessus escrips,  lesquieulx continuerent et persevererent ès confessions  par eulx autresfois faites, qui leur furent leues mot après  autre, cy-dessus escriptes.
Et, ce fait, fu samblablement  fait venir en jugement Girart Le Bouvier, prisonnier,  cy-dessus nommé et enregistré, lequel dist et afferma par  serement que la confession autrefois par lui faitte, il avoit  faite par force et contrainte, et que, nonobstant chose  qu'il eust cogneu en icelle, qui lui fu leue mot après  autre, quant ad ce que elle faisoit mencion qu'il eust esté  present avec lesdiz Phelipot Le Vachier, Maceot Beauté  et les autres prisonniers cy-dessus nommez et escrips, qui  furent de nuyt en la ville et eglise de Rungy, ne aussi  d'icelle malonne par lui cogneue, il n'en est riens; en  requerant instanment que à sa delivrance nous voulsissions  entendre.
Et, sanz autrement ne plus avant proceder  contre lesdiz prisonniers, ledit mons.
le prevost commanda  iceulx prisonniers estre remis ès prisons desqueles ilz  avoient esté attains.
ITEM, le mardi premier jour d'aoust ensuivant, oudit  an mil CCCIIIJxx et onze, par devant mons.
le prevost, lui  estant en jugement sur les quarreaux, presens maistres  Dreux d'Ars, lieutenant dudit monseigneur le prevost;  Martin Double, advocat du roy oudit Chastellet; Andrieu  Le Preux, procureur du roy illec; Michel Marchant,  Jaques du Bois, advocas en icellui Chastellet; Nicolas  Chaon, Hutin de Ruit et Gieffroy Le Goibe, examinateurs;  après ce que Phelipot Le Vachier et Maceot  Beauté, prisonniers dessus nommez, orent continué et  perseveré ès confessions par eulx autrefois faites, sanz  aucune force ou contrainte, et lesqueles leur furent leues  mot après autre, et que yceulx prisonniers orent esté remis  ès prisons dont ilz avoient esté attains, et, ce fait,  après ce que maistre Gieffroy Le Goibe, dessus nommé,  ot fait son rapport de l'excusacion, et alibi, et continuele  residence et demeure dudit Perrin Houssaut, prisonnier,  dessus nommé, par lui aleguée, si comme il est plus à plain  contenu et escript cy-dessus, ledit mons.
le prevost demanda  ausdiz presens conseilliers leurs advis et oppinions  qu'il estoit bon de faire d'iceulx prisonniers en tant qu'il  touche justice, et quele pugnicion estoit à faire d'iceulx,  et aussi s'il y avoit assez procès fait et complect par quoy  l'en les peust condempner et asseoir jugement sur eulx,  et quel jugement.
Tous lesquieulx, veu ce present procès,  et les confessions faites par iceulx Phelipot Le Vachier  et Maceot Beauté dessus diz, prinses en leurs prejudices,  et aussi ou prejudice desdiz Robin Cossin, Jehan  Pegin, Gerart Le Bouvier et Perrin Houssaut, lesquieulx,  par les depposicions d'iceulx Phelipot et Maceot, après  ce qu'ilz les ont voulu croirre, et du tout se sont rapportez  en eulx, et par leurs diz et depposicions voulu  prendre droit; attendu la preuve ou enseignement que  s'est efforciez de prouver icellui Houssaut, qui est insouffisanment  fait, la maniere des cas advenuz, fais, commis  et perpetrez de nuyt, lesquieulx l'en ne puet prouver  que par ceulx qui estoient presens, que tous furent ensamble  delinquans, le propos appensé par eulx de la ville  d'Anthoigny venir en icelle ville de Rungy, de jour, et  fere leur effort d'acomplir leur dampnable propos, fait  soubz umbre de fournicacion et ravissement, les perseveracions  d'icelles assamblées par eulx faites en retournant  d'icelle ville de Rungy en la ville de Fresnes, et de ladite  ville de Fresnes retourné de rechief et par nuyt  audit lieu de Rungy; que, de droit et de raison, icelles  assemblées et conspiracions par eulx faites sont deffendues  et contre tout le bien commun et publique, le furt fait  en ostant au varlet dudit curé de Rungy les bezaces  d'icellui, esqueles avoit pain, et char, et sel, pour la  garnison de l'ostel et despence dudit curé, les batures et  navrures faites à icellui curé pour deffendre le sien et  garder, les assaulx et invasions, romptures et froissemens  tant de verrieres comme de tuiles et lates dudit monstier,  comme le sacrilege fait en icellui, en despeçant, gastant  et dissipant les biens et cierges ordenez à faire le service  divin en ladite eglise, la bature et navrure faite au frere  dudit maire de Rungy, et la force par eulx faite aus  portes d'icelle eglise, et, en après, les oultraiges par eulx  ou aucun d'eulx fais et commis en l'ostel d'icellui curé,  qui est le propre presbitaire de la cure, en desrompant  son mesnaige; delibererent et furent d'oppinion que,  pour amende de justice, tous iceulx prisonniers fussent  menez dimenche prouchain venant en ladite ville de  Rungy, et que illec, à la pourcession que feroit le curé  d'icelle ville, ilz feussent menez tous nus piez, et sanz  chapperon et chemise, chascun tenant un cierge ou chandelle  de cire en sa main, et, en après ce, eulx revestuz,  feussent tous mis à l'eschiele ou carrefour et le lieu plus  notable d'icelle ville de Rungy; et que yceulx Phelipot  Le Vachier, Maceot Beauté et Perrin Houssaut, feussent  fait despouillier tous nuz, et, par l'excecucion de  la justice du roy nostredit seigneur, batus sur le lieu au  plus près de ladite eglise que l'en pourroit bonnement;  et que illec l'en deist publiquement que, pour certaines  causes qui ad ce avoient meu le conseil, lesdiz Robin  Coissin, Jehan Pegin et Gerart Le Bouvier, n'estoient  aucunement batus, et est la cause tele, c'est assavoir pour  ce qu'ilz avoient esté questionnez, comme il appert plus  à plain par le procès cy-dessus escript; et que, ces choses  ainsi faites, tous iceulx prisonniers feussent ramenez soubz  seure garde prisonniers oudit Chastellet, et illec tenir  prison jusques ad ce que parties seroient d'eulx contentes.
Ouyes lesqueles oppinions et veu ce present procès,  ledit mons.
le prevost condempna ad ce iceulx prisonniers;  et, pour ladite sentence mettre à excecucion,  fu commis ledit maistre Gieffroy Le Goibe, examinateur.
LEQUEL jugement cy-dessus conseillié et prononcié fu,  par ledit maistre Gieffroy Le Goibe, fait mettre à excecution  en la ville de Rungy, assez près de l'eglise d'icelle  ville, en la presence de plusieurs personnes notables,  tant officiers du roy comme autres, illec assemblez pour  veoir acomplir et enteriner ledit jugement, le dimenche,  Ve jour du mois d'aoust, oudit an mil CCCIIIJxx et onze,  environ heure de tierce; et, en après ce, furent tous  iceulx prisonniers ramenez prisonniers oudit Chastellet,  duquel ilz avoient esté attains oudit jour d'uy mesmes,  au matin.
AL.
CACHEMARéE.
SIMONNETE LA FOURNIERE.
L'AN MIL CCCIIIIxx ET ONZE, le mardi VIIJe jour d'aoust,  par devant honorable homme et saige maistre Jehan  Truquan, lieutenant de mons.
le prevost, presens maistres  Dreux d'Ars, lieutenant dudit mons.
le prevost, et Ernoul  de Villiers, examinateurs de par le roy nostre sire ou  Chastellet de Paris, et Jehan du Chesne, procureur oudit  Chastellet, fu faite venir et attainte en jugement, sur les  quarreaux dudit Chastellet, Symonnete La Fourniere,  prisonniere, detenue oudit Chastellet, pour souspeçon  d'avoir mal prins et emblé certaine et grant quantité de  grappes de verjus, par elle oujourd'uy apportez à Paris  pour vendre, et desqueles icelle femme fu trouvée saisie,  duquel verjus a environ VJxx grappes.
Laquele prisonniere,  jurée sur ce aus sains Euvangiles de Dieu de dire  verité, et d'autres choses qui lui seroient demandées,  cogneut et confessa que elle est née de Pacy, et femme  d'un nommé Perrinet Le Fournier, homme de labeur, et  demourant audit lieu de Pacy; et que oujourd'ui matin,  elle qui parle, en la compaignie de Regnaut Garembourt,  son pere, demourant à Saint-Cloui, eulx estans ès vignes  de sondit pere, et par le congié d'icellui et en sa presence,  cueilly tout ledit verjus, et, par son commandement, le  apporta vendre à Paris, pour ce que sa dame, femme de  sondit pere, est trop fesble et vielle, et n'eust icellui  peu apporter à Paris.
Par lequel son pere lui fu commandé  que elle en feist son prouffit le mieulx que elle  porroit, et que tout l'argent que elle recevroit de ce,  elle lui apportast, et que de ce elle se rapportoit à sondit  pere.
Et, ce fait, ouye icelle prisonniere, ledit lieutenant  commanda et dist à Denisot de Chaumont, sergent  à verge du Chastellet, que audit lieu de Saint-Clou il  alast, et admenast briefment icellui Regnaut oudit Chastellet,  pour estre sur ce examiné en la presence d'icelle  prisonniere, et en oultre fait comme de raison sera; et  aussi s'il trouvoit ledit Fournier, mary d'icelle Simonnete,  qu'il le admenast avec soy, pour estre sur ce examiné  comme dit est.
MERCREDI ensuivant, IXe jour dudit mois d'aoust, l'an  dessus dit, par devant mons.
le prevost, lui estant en  jugement sur les quarreaux, presens maistres Jehan Truquan,  lieutenant dudit mons.
le prevost; Dreux d'Ars,  auditeur; Andrieu Le Preux, procureur du roy; Nicolas  Bertin, Robert de Pacy et Jehan Fouquere, examinateurs,  et Jehan Filleul, lieutenant du receveur de Paris;  fu fait venir Regnaut Garembout, demourant à Saint-Clou,  pere de Symonnete La Fourniere, dessus nommée.
Lequel Regnaut, après ce qu'il ot juré aus sains Euvangiles  de Dieu dire verité des choses qui lui seroient demandées,  presente icelle Symonnete, et que elle se fu  rapportée ou dit de sondit pere, feust pour elle ou contre  elle, et de tout l'eust voulu croirre, et par sadite depposicion  prendre droit, icellui Regnaut dist et afferma par  serement, et cogneut, sur ce requis, que passés sont  XV jours et plus qu'il n'avoit veue ladite Symonnete, sa  fille, que oujourd'uy et presentement en jugement par  devant ledit mons.
le prevost.
Et dit oultre, sur ce requis, que à sadite fille il ne  bailla de ceste année presente, ne ne fist baillier, ne commanda  ou ordonna à estre baillié à icelle sa fille, pour  aporter vendre à Paris ou aillieurs, verjus quelconques,  jà soit ce qu'il soit verité qu'il ait plusieurs vignes en  icelle ville de Saint-Clou et territoire d'icellui, et aussi  qu'il saiche bien que sadite fille, ne aussi son mary, ayent  en la ville de Pacy aucunes vignes; mais il est voir que,  en ceste presente année, il a dit par plusieurs fois à sadite  fille que elle ne se meist en aucun dangier envers personne  quelconques pour avoir du verjus, se elle en vouloit  avoir pour donner en aucun lieu, et que elle venist  devers lui à Saint-Clou, et il lui en donrroit assez.
Dit aussi, sur ce requis, que en ceste presente année,  en la compaignie de ladite Simonnete, sa fille, il n'a esté  en lieu, place ou vigne quelconques, feussent les siennes  ou autres, où verjus aucun ait esté cueilly.
ET, ce fait, ouye la depposicion dudit Regnaut, ledit  mons.
le prevost fist de rechief jurer laditte Symonnete,  prisonniere, et lui requist que elle lui deist verité là où  elle avoit prins ledit verjus en si grant nombre.
Et, après  plusieurs variacions par elle faites, cogneut et confessa  que le mardi dessus dit, environ heure de prime, elle  estant en la ville de Pacy, en l'ostel où elle et ledit Pierre  Le Fournier, son mary, sont demourans, par ledit son  mary lui fu baillié à porter à Paris, pour vendre, tout le  verjus dont elle a esté oujourd'uy trouvée saisie; et que  ledit son mary dist à elle qui parle que se l'en lui demandoit  où elle avoit prins et cueilly ledit verjus, que elle  deist que ledit Regnaut, son pere, et elle qui deppose,  l'avoient cueilly ensamble en ses vignes de Saint-Clou,  et les lui avoit bailliés pour apporter vendre à Paris, et  l'argent que elle en recevroit pour baillier à sondit pere.
Requise se ledit son mary lui dist où il avoit cueilly icellui  verjus, dit par son serement que non, et aussi que elle  ne lui demanda aucunement.
Et dit, sur ce requise, que  sa voulenté et entencion estoit que l'argent que elle recevroit  dudit verjus par elle apporté pour venfre à Paris,  elle eust appliqué au prouffit dudit son mary et de elle  qui parle.
APRèS lesqueles choses, ledit mons.
le prevost demanda  audit Denisot, sergent, s'il avoit esté en la ville de Pacy,  et fait venir Perrin Le Fournier, mary d'icelle prisonniere;  lequel dist que en icelle ville de Pacy il avoit esté,  et avoit fait la plus grant diligence que bonnement avoit  peu et sceu, afin de prendre et apprehender icellui  Fournier, mais il ne l'avoit peu trouver aucunement.
Et lui avoient dit les voisins dudit Fournier que, au  jour dudit mardi matin, il s'estoit absentez d'icelle  ville, et avoit dit qu'il s'en aloit gaignier à soyer là où  il pourroit trouver à gaignier, et que l'aoust estoit finé  et failly oudit pays de Pacy, et n'y trouvoit mais que  gaignier.
EN l'an dessus dit, le vendredi XJe jour dudit mois  d'aoust, par devant mons.
le prevost, lui estant en jugement  sur les quarreaux, presens maistres Dreux d'Ars,  lieutenant dudit monseigneur le prevost; Guillaume  Drouart, Martin Double, advocas du roy; Jaques du  Bois, Denis de Bausmes, advocas en Chastellet; Nicolas  Bertin, Robert de Pacy et Jehan de Fouquere, examinateurs  oudit Chastellet; fu veu et leu, mot après autre,  ce present procès.
Par tous lesquieulx conseilliers fu dit  et deliberé, veu ce que il est publiquement et nottoirement  crié, sur la peine du pilory, que nul ne aporte  verjus vendre à Paris sans avoir cedule et enseignement  des justices des lieux où eulx auroient prins iceulx; que  ladite prisonniere n'a de ce apporté ne aussi s'est ventée  de avoir aucun enseignement; delibererent et furent  d'oppinion que l'en ne la povoit espargnier que elle ne  feust tournée ou pilory, un chappiau de grappes mis sur  sa teste.
Ouyes lesqueles oppinions et veu ce present  procès, ledit mons.
le prevost condempna ad ce icelle  prisonniere, et en sa presence.
Lequel jugement fu excecuté le samedi XIJe jour dudit  mois d'aoust mil CCC quatrevins et onze.
AL.
CACHEMARéE.
JEHENNETE LA GROSSE.
L'AN DE GRACE MIL CCC QUATRE-VINS ET ONZE,  le lundi XXIIIJe jour de juillet, en jugement sur les  quarreaux, par devant mons.
le prevost, presens maistres  Jehan Truquan, lieutenant dudit mons.
le prevost; Dreux  d'Ars, auditeur; Andrieu Le Preux, procureur du roy en  Chastellet; Hutin de Ruit et Jehan Fouquere, examinateurs  de par le roy nostre sire ou Chastellet de Paris; fu  attainte et faite venir Jehennete La Grosse, demourant à  Paris, en la rue Saint-Julien, prisonniere detenue oudit  Chastellet, et admenée par Jehennotin aus Trumeaux et  Estionnot Belin, gardes des marès de Paris, pour ce que,  environ X heures de nuyt, elle a esté trouvée esdiz marais  garnie de LXX grappes de verjus, et pour souspeçon  que elle n'ait emblé icelles grappes.
à laquele prisonniere,  après ce que elle ot juré aus sains Euvangiles de  Dieu dire verité des choses qui lui seroient demandées,  et que par ledit mons.
le prevost elle ot esté requise de  quel estat, vie et gouvernement elle estoit, et se elle  estoit mariée, icelle prisonniere cogneut et confessa estre  femme mariée, non saichant faire nul labeur de ses mains,  sinon filer un bien petit, et non pas bien, et que pour la  mauvaise compaignie que son mary, qui maine brouetes  parmi la ville de Paris, avec lequel elle a esté passez sont  X ans, et lequel, paravant ce, l'avoit prinse à femme au  temps que elle estoit plus jeusne, et se seoit aus champs  avec les autres filles de vie, et que sondit mary ne lui  faisoit aucun ou pou de bien, va et vient par chascun  jour seoir aus champs comme fille de vie, pour avoir sa  substentacion.
Et dit que samedi derrenierement passé, environ neuf  heures devers le soir, et en s'en revenant pour coucher  à Paris, ou lieu où elle a acoustumé à couchier, qui est  sur les loges et vielz maisons qui sont sur les fossez de la  ville de Paris, et non pas en la compaignie de sondit  mary, saichant que illec n'avoit point de feurre sur quoy  elle se peust couchier, vit et apperceut esdiz marez un  tas de chaume, auquel, en entencion d'en apporter un  fais pour soy couchier, elle ala, et que quant elle fu audit  tas de chaume, un compaignon que elle ne cognoist, ne  ne sauroit nommer, ot illec compaignie charnele à elle  qui parle, et au departir qu'il fist de sadite compaignie,  lui bailla tout le verjus dont elle a esté trouvée saisie  pour son paiement, sanz ce que de lui elle eust aucun  autre paiement; et ainsy comme elle vouloit commencer  à faire un fardel dudit chaume, fu prinse et admenée, par  les gardes d'iceulx marès, prisonniere oudit Chastellet,  ouquel elle est ad present.
Requise se elle sauroit où  trouver, monstrer ou enseignier celui compaignon que  elle dit qui lui bailla ledit verjus, dit par son serement  que non.
EN l'an dessus dit, le vendredi XJe jour d'aoust, par  devant mons.
le prevost, presens maistres Guillaume  Drouart et Dreux d'Ars, lieuxtenans dudit mons.
le prevost;  Martin Double, advocat du roy en Chastellet;  Jaques du Bois, Denis de Bausmes, advocas oudit Chastellet;  Nicolas Bertin, Robert de Pacy et Jehan Fouquere,  examinateurs oudit Chastellet, eulx estans en jugement  sur les quarreaux, fu faite venir et attainte en jugement,  sur les quarreaux dudit Chastellet, Jehennete La Grosse,  prisonniere dessus nommée, laquelle, et par serement,  continua et persevera en la confession cy-dessus escripte,  par elle autrefois faite, et laquele lui fu leue mot après  autre, et, ce fait, fu fait remettre à part en la prison dont  elle avoit esté attainte.
Après lesqueles choses ainsi faites,  et que lesdiz Jehennotin aus Trumeaux et Estienot Belin  orent dit et tesmoignié que alors qu'ilz trouverent icelle  prisonniere esdiz marès, il n'y avoit en iceulx homme  nul qu'ilz eussent sceu ne ouy en quelque maniere que  ce feust, et trouverent icelle prisonniere auprès et joignant  des treilles de vignes, esqueles apparoit que l'en  avoit cueilly et rompu du verjus et grappes qui illec  estoient, ledit mons.
le prevost demanda ausdiz presens  conseilliers leurs advis et oppinions qu'il estoit bon de  faire d'icelle prisonniere, et quel jugement l'en avoit à  asseoir sur elle.
Tous lesquieulx, veu l'estat et personne  d'icelle prisonniere, qui est femme de très-petit gouvernement,  l'eure et le lieu où elle fu prinse ce qu'il est  deffendu que esdiz marez nulle personne ne aille, sur  peine d'amende et jugement voluntaire; le grant nombre  et valeur que lesdites grappes, qui estoient en la garde  de Dieu, povoient valoir au temps de la prinse d'icelles;  que elle ne puet ou scet trouver son garant, le cry et  defens fait en la ville de Paris et pays d'environ, que nul  ne nulle ne preingne ou cueille verjus ou roisins quelconques,  s'il ne prent iceulx en ses vignes, et en apporte  enseignement de la justice du lieu où il aura cueilly  iceulx, dont ladite prisonniere ne s'est aucunement ventée,  et plusieurs autres causes qui ad ce mouvoient lesdiz  conseilliers; delibererent et furent d'oppinion que l'en  ne povoit ne devoit icelle prisonniere espargnier que  elle ne feust tournée ou pilory, ayant un chappiau sur  sa teste, auquel pendroient certaines grappes de verjus,  comme celle qui avoit de nuyt, furtivement, mal prins  icelles LXX grappes de verjus esdiz marez.
Ouyes lesqueles  oppinions et veu ce present procès, ledit mons.
le prevost  condempna ad ce ladite Jehennete La Grosse,  prisonniere.
Lequel jugement fu excecuté le samedi ensuivant,  XIJe jour dudit mois d'aoust, l'an mil CCCIIIJxx et XJ dessus  dit, et, partant, mise hors de prison.
AL.
CACHEMARéE.
GUILLAUME YVOIRE.
L'AN DE GRACE MIL CCC QUATRE-VINS ET ONZE, le  mercredi XVJe jour d'aoust, en jugement sur les quarreaux,  par devant mons.
le prevost, presens honorables  hommes et saiges maistres Dreux d'Ars, lieutenant dudit  mons.
le prevost; Martin Double, advocat du roy en  Chastellet; Jaques du Bois, Michel Marchant, Denis de  Bausmes, Nicolas Blondel, advocas oudit Chastellet;  Jehan de Tuillieres, Ernoul de Villiers, Nicolas Bertin,  Robert de Pacy et Nicolas Chaon, examinateurs de par  le roy nostre sire oudit Chastellet; fu fait venir et attaint  Guillaume Yvoiré, pasticier, demourant en Maudestour,  prisonnier detenu oudit Chastellet, et admené des prisons  de Saint-Martin des Champs, esqueles il avoit esté mis  à la requeste de Guillaume Lemperiere, cousturier, pour  ce que ledit Yvoiré lui avoit baillié pour vendre une  paiele, un bacin et deux flacons d'estain, qu'il avoit vendus  XIX s.
IIIJ d.
à Jehan de Soissons, qu'il avoit bailliez  et païez audit Yvoiré, et lesquelx biens, depuis ladite  vente, avoient esté et sont poursuiz pour emblez par Simon  Poette, dit Le Camus, marchant de toiles, demourant  près de Petit-Pont.
Lequel prisonnier, juré aus sains Euvangiles de Dieu  de dire verité sur ce que dit est, et autres choses qui lui  seroient demandées, cogneut et confessa par serement  que il est pasticier boulengier, homme marié, demourant  et resident en la ville de Paris, en laquelle, puis XX ans  ençà, il a continuelment gaignié sa vie ausdiz mestiers le  plus diligenment qu'il a peu et sceu, dont il a gouverné  sa femme, et son hostel et mesnie.
Et est verité que, un  an a ou environ, à la requeste de Jehan Le Maire, et à ses  noces, il fist certaines flamiches pour lui montans à la  somme de XVIIJ frans ou environ.
Lesqueles noces passées,  il qui parle requist icellui Jehan Le Maire qu'il le voulsist  païer d'icelle somme, lequel de ce faire fu refusant; et,  pour ce, il qui parle fist convenir et appeller, par devant  les auditeurs du Chastellet, ledit Jehan Le Maire, et fist  demande de ladite somme.
Et après plusieurs deffences  proposées par ledit Maire, furent mis en certains procès  qui encores pend entre eulx, pour lequel procès soustenir  il a moult frayé et despendu du sien.
Et tant que il qui  parle, veant que il n'avoit plus de quoy soustenir icellui  procès, tempté de l'ennemi, saichant que en l'ostel de  Symon Poette, demourant en la Truanderie, à l'enseigne  de l'Escu de France, ouquel l'en avoit acoustumé de  vendre vin, et avoit beu en icellui par plusieurs fois, par  chascune nuyt au soir les varlès dudit hostel fermoient  l'uys d'icelle taverne, et s'en aloient gesir en l'ostel dudit  Pouette, leur maistre, à Petit-Pont, XV jours paravant le  Lendit derrenierement passé, après heure de cuevre-feu,  se parti de son hostel ayant son mantel vestu et une chandele  ardant en ses mains, vint à l'uys dudit hostel de  l'Escu de France, cuidans entrer en icellui par ledit huys,  entra en icellui hostel par une haulte fenestre qu'il trouva  ouverte, avec soy ladite chandele, et, lui estant seul oudit  hostel, print en icellui cinq pintes d'estain, dont les  quatre sont rondes et une quarrée, trois choppines rondes,  quatre nappes, deux touailles, neuf escueles, sept saulcieres  d'estain et quatre flacons d'estain, deux aumusses  vermailles, trois chapperons à homme, une piece de velueau  vermail, un bacin à barbier, une paile d'arain et  un plat d'estain, avec deux gobelez d'argent, par lui vendus  à un orfevre devant l'eglise Saint-Lieffroy, la somme  de six frans et demi.
Tous lesquelx biens, sauf lesdiz  gobelez d'argent, il mist en un coffre qu'il trouva oudit  hostel, et ouquel coffre, qui estoit ouvert, il avoit prins  partie desdiz biens, lequel coffre, ensamble iceulx biens,  il seul charga sur son col, yssi hors d'icellui hostel par  l'uis qu'il ouvry par dedens, et iceulx porta en sondit  hostel et mist ou bouge par bas de sadite maison, sanz ce  que par la femme de lui qui parle, qui lors estoit couchée,  en feust sceu aucune chose; et, ce fait, s'en ala  coucher avec sadite femme; et l'andemain bien matin, et  avant ce que sadite femme feust levée, il print icellui  coffre et les biens qui dedens estoient, lesquieulx il porta  et bailla en garde en l'ostel et à la personne de Colin  Dourdan, maçon, demourant en la rue des Petis-Champs,  et illec les laissa, disant et priant audit Colin que iceulx  biens il lui voulsist garder, et qu'il les avoit apportez en  sondit hostel en garde, afin que quant l'en le vendroit  excecuter du procès qu'il estoit encheuz contre ledit  Jehan Le Maire, pour cause desdites flamiches, que l'en  ne trouvast aucuns de sesdiz biens.
Et dit que les biens  vendus par Guillaume Lemperiere cy-dessus escript, sont  des biens par lui prins en l'ostel dudit Simon Poette, et  par lui bailliés audit Lemperiere pour vendre.
Cogneut avec ce, il qui parle, avoir vendu à un  boulengier et pasticier demourant en la place Maubert,  nommé Phelipot de Dijon, puis la Saint-Jehan ençà, deux  des flacons d'estain dessus diz, par lui prins en l'ostel  dudit Simon Poette, la somme de XVIIJ s.
paris.
.
Et, avec  ce, et en Quaresme derrenierement passé, avoir vendu  à icellui Phelipot un haubrejon ou cote de fer, la somme  de IIJ frans et demi.
Requis où il avoit prins icelle cote  de fer, avec un bacinet à camail, une piece d'acier, uns  gantelez, uns gardes-bras et harnais de jambes, que lors  il exposa en vente audit Phelipot, dit par son serement  que, environ entre la Saint-Remi et la Toussains derrenierement  passées, à un soir qu'il estoit yssus au dehors  de son hostel, et après jour faillant, et alé esbatre en une  vielz masure estant auprès de son hostel, il trouva illec,  en un sac, lesdites armeures lors par lui exposées en vente  audit Phelipot, lesqueles estoient sans garde, et, pour ce,  il print icelles et les apporta en son hostel, et illec les  tint par longtemps, cuidant que celui qui les avoit illec  mises ou mussées les revenist querre, et lesqueles il lui  eust rendues.
Et pour ce que aucun ne faisoit poursuite  desdites armeures, ne ne les demandoit, il avoit vendu  et engaigié icelles armeures.
Et dit que tele est la verité  des accusacions contre lui faites.
Et, ce fait, fu fait traire  à part sur lesdiz quarreaux.
APRèS lesqueles choses ainsi faites, ledit mons.
le prevost  demanda ausdiz conseilliers leurs advis et oppinions  comment l'en avoit à proceder contre lui des accusacions  d'icelles armeures; qui n'estoit pas vraysamblable qu'il  eust icelles trouvées par la maniere qu'il disoit; mesmement  que Pierre Le Cauchetier, consierge de l'ostel d'Artois  pour mons.
le duc de Bourgoigne, pour ce present  en jugement par devant ledit mons.
le prevost, disoit et  affermoit, et aussi poursuïoit comme ami, lesdites armeures  avoir esté mal prinses et emblées, de nuyt, en l'ostel de  Raoulin Le Vasseur, demourant avec mons.
de Bourgoigne,  et clerc des offices dudit mons.
le duc, en une  chambre que ledit Raoulin a en la rue de la Truanderie,  et lesqueles armeures il avait veues et cogneues, ou au  moins partie d'icelles, en l'ostel Drouyn de Breteil, cervoisier,  demourant à la Cervoise, ès hales de Paris.
Tous  lesquieulx, veu le larrecin cy-dessus escript, cogneu avoir  fait par icellui prisonnier, de nuyt et aguet appensé; la  variacion et denegacion dudit prisonnier, faite sur la maniere  de la prinse desdites armeures; la confession et affirmacion  dudit Cauchetier; delibererent et furent d'oppinion  que, pour savoir de ce par sa bouche la verité, il  feust mis à question.
Ouyes lesqueles oppinions et veu  ce que dit est, icellui prisonnier fu ad ce condempné par  ledit mons.
le prevost.
EN ENTERINANT lequel jugement, ledit Guillaume  Yvoiré fu de rechief fait venir et attaint en jugement sur  lesdiz quarreaux, auquel, par ledit mons.
le prevost, fu  dit que des accusacions cy-dessus dites et escriptes, et  autres crimes et deliz par lui fais, s'aucuns en savoit, il  deist verité.
Lequel prisonnier ne voult autre chose confesser  en son prejudice que dit est cy-dessus; et, pour ce,  fu fait despouillier tout nu, lié, mis et estendu à question  sur le petit tresteau, et sitost comme il eust un petit d'eaue  sur lui, requist instanment hors de ladite question estre  mis, et il diroit la verité d'iceulx, qui vrays sont, que  par lui ilz ont esté faiz, commis et perpetrez.
Et, pour  ce, fu mis hors d'icelle question, mené choffer en la cuisine  en la maniere acoustumée, et, en après, ramené en  jugement sur lesdiz quarreaux.
HORS DE laquele question, et sans aucune force ou  contrainte, icellui Guillaume Yvoiré, prisonnier, cogneut  et confessa, oultre et par-dessus les confessions cy-dessus  escriptes, par lui autrefois faites, que verité est que, paravant  la Toussains derrenierement passée, autrement du  temps n'est record, saichant et considerant que Raoulin  Le Vasseur, cy-dessus nommé, s'estoit partis de la ville  de Paris en la compaignie et service dudit mons.
le duc,  et avoit leissiée sa chambre, assise en ladite Truanderie,  bien et competenment ordonnée et amesnagée de biens  meubles, utenciles d'ostel, armeures et autres biens, et  que en ladite chambre n'estoit demouré aucune personne  pour garder icelle chambre, tempté de l'ennemi, et en  entencion et voulenté de prendre et embler iceulx biens,  se parti de nuyt et après cuevre-feu, tout seul, de sondit  hostel, et ala à l'uys de la chambre dudit Raoulin, lequel  huys il qui parle ouvry, et recula le pele d'icellui à quoy  il estoit fermé par le moyen et ayde de la pointe d'un  petit coustel qu'il portoit sur lui, ouquel hostel il print  et embla les biens et choses qui ensuivent, c'est assavoir:  une houpelande de drap gris, doublée de blanchet, assez  longue, à usaige d'omme, par lui vendue à un cordouennier  demourant à l'eschiele du Temple, nommé Jehan  Franqueville; n'est record quel somme il en receupt.
Item, avoir mal prins oudit hostel une piece d'acier  sanz pans, un harnoiz de jambes complect, uns bracelez  et gantelez, par lui mis en gaige en l'ostel Drouyn Bratel,  cervoisier, demourant ès hales de Paris, lesquieulx sont  en gaiges de deux frans audit cervoisier.
Item, un bacinet avec le camail garny, par lui mis en  gaiges en l'ostel Colin Louée, boulengier, demourant au  coing de Bourtibourt, devers la rue Sainte-Croix, pour  cinq frans, par lui mis en gaiges en l'ostel d'icellui Colin.
Item, avoir prins oudit hostel un lit, un coussin et une  couverture de laine, par lui vendus à un nommé Quiquet,  demourant en la rue du Signe, duquel il ot et receupt  IIJ frans et demi.
Cogneut, avec ce, avoir prins en l'ostel dudit Raoulin  une paire de chienès de fer, par lui baillées en garde  en l'ostel Robin d'Arragon, demourant auprès de lui qui  parle, avec six plas, six escueles, une choffoire, un bacin,  une quarte, une pinte d'estain et deux chandeliers.
Tous lesquieulx biens, ainsi par lui mal prins et emblez,  il qui parle, à deux fois, l'une après l'autre, porta en son  hostel dessus dit, sanz ce que sadite femme en sceust  oncques aucune chose.
Et dit que autre chose ne plus ne  scet des accusacions contre lui faites.
CE fait, ledit mons.
le prevost fist venir en jugement  par devant lui et assembler noble homme messire Baude  de Vauvillier, chevalier du guet, et maistres Dreux d'Ars,  lieutenant dudit mons.
le prevost; Michel Marchant,  advocat en Chastellet; Jehan de Tuillieres, Arnoul de  Villiers, Nicolas Bertin, Robert de Pacy, examinateurs  oudit Chastellet, et Jehan Filleul, lieutenant du receveur  de Paris; ausquieulx, après ce que, en leurs presences,  le dessus dit Guillaume Yvoiré ot perseveré et continué,  sans aucune force ou contrainte, ès confessions cy-dessus  escriptes, aujourd'ui par lui faites, ledit mons.
le prevost  demanda ausdiz conseilliers leurs advis et oppinions comment  l'en avoit à faire dudit prisonnier, et se, veue sa  confession, il estoit dignes de souffrir mort.
Tous lesquieulx,  veues les confessions cy-dessus escriptes, la multiplicacion  et reyteracions des crimes et larrecins cy-dessus  diz et escrips, faiz par icellui prisonnier, les aguez  appensez faiz en faisant icelles larrecins, et la valeur  d'icelles, delibererent et furent d'oppinion qu'il estoit  un très-fort larron, et que l'en ne le povoit espargnier  qu'il ne feust excecuté comme tel, c'est assavoir pendu.
Ouyes lesqueles oppinions et veu ce present procès, ledit  mons.
le prevost condempna icellui prisonnier à estre  excecuté et pendu comme larron, et icellui jugement  prononça en la presence dudit Yvoiré, en l'an et jour  dessus diz.
EN l'an dessus dit, et ou XVJe jour d'icellui mois d'aoust,  le dessus dit Guillemin Yvoiré fu mené à son derrenier  tourment, et illec, en la presence de maistre Nicolas Bertin,  examinateur, et Aleaume Cachemarée, commis à faire  fere l'excecucion du jugement dessus dit, prononcié contre  ledit Yvoiré, et que il ot perseveré et continué esdites  confessions par lui autrefois faites, et oultre et par-dessus  ce que dit est, cogneut et confessa que, trois ans aura en  vendenges prochainement venant ou environ, saichant  que le seigneur de Saint-Anthoine, ès hales, et tous ses  gens et serviteurs, estoient alez hors en vendenges, ala de  nuyt en l'hostel dudit Saint-Anthoine, lequel il ouvry à  hurter et heiler le mieulx qu'il pot, et, icellui ouvert,  entra dedens une chambre par terre dudit hostel, en laquelle,  dedens un grand coffre qui estoit ouvert, il print  un petit coffret qui dedens estoit, et en icellui petit  coffre, qui samblablement estoit ouvert, il print plusieurs  verges, anneaux et cuilliers d'argent rompues, et autre  fretin d'argent, lequel il fist fondre, en la rue aus Oës,  en l'ostel d'un hanapier, par le nepveu dudit hanapier,  et y ot d'argent sept onces et demie ou environ, et duquel  argent il print environ demie-once, dont il fist faire  deux boces à hanaps de madre, et le demourant il vendi,  sur le pont de Paris, ne scet quel pris ne à qui.
Print  avec ce lors, oudit hostel, un cent pesant de potin ou  environ, tant en plas que en escueles, et lesquieulx il  seul fondi en une chambre qu'il avoit lors auprès de la  Jussienne de Blois, duquel il vendi, à deux fois, environ  L ou LX livres à Colin Corpel, potier d'estain, et le demourant  à Perrinet Blondel, potier d'estain, demourant  ad present en la ville de Venise.
Et, oultre ce, avoir  prins oudit hostel une cotte hardie à femme, de drap  marbré, fourrée de gros vair, dont il vendi la penne  à Jehan des Champs, faiseur de fours, la somme de  XXXVJ sols, et le drap de la cotte il eschanga à autre drap  blanchet, à une femme dont il ne scet le nom, demourant  en Frepeillon.
Cogneut aussi que, un pou paravant la desroberie dessus  dite faite oudit hostel, il seul, de nuyt, monta en un  porche et louages appartenans à Jehan Henry, ouquel  porche il souleva et esleva l'uys de la chambre d'un  compaignon dont il ne scet le nom, lequel estoit famillier,  si comme l'en disoit, de mons.
le chancellier de  France, en laquele chambre il print six escueles, une  quarte, une pinte et trois plas d'estain, laquele vaissele  il seul fondi en sa chambre, près de laditte Jussienne de  Blois, et, icelle fondue, la vendi, partie audit Corpel, et  l'autre à un nommé Aubin, potier d'estain, demourant à  la porte Saint-Honoré, dont il ot la somme de LX s.
et  plus.
Print aussi en icelle chambre un lit, le traversain  et une couverture, qu'il porta en sadite chambre de la  Jussienne, et lequel lit, traversain et couverture, il qui  parle bailla à un nommé Robin du Mesnil, demourant à  Saint-Marcel, pour le vendre, avec un autre lit appartenant  à lui qui parle, desquieulx deux liz icellui Robin  presta à lui qui parle la somme de onze frans, qu'il a  appliquez à son prouffit.
Et, pour ce que autre chose ne  plus ne voult confesser, fu mené en hault à la justice et  monté à l'eschiele, ouquel lieu, après ce qu'il ot esté lié  à l'estache en hault, icellui Guillaume Yvoiré cogneut à  maistre Pierre du Pré, excecuteur de la haulte justice  du roy nostredit seigneur, si comme ledit maistre Pierre  le tesmoigna et rapporta, confessa avoir prins, IX ans a et  plus, en l'ostel Mahiet Gouppil, boulengier, un gobelet  d'argent et une cuillier, qu'il vendi et appliqua à son  prouffit.
Et atant fu icellui jugement excecuté, et ainsi  fina ses jours ledit Guillaume Yvoiré.
Commissaire sur ses biens, maistre Nicolas Bertin,  examinateur.
AL.
CACHEMARéE.
MARTIN DU VAL.
L'AN DE GRACE MIL TROIS CENS IIIIxx ET ONZE, LE  lundi XIIIJe jour d'aoust, par devant honorable homme  et saige maistre Dreux d'Ars, lieutenant de mons.
le prevost;  Robert de Pacy et Jehan Fouquere, examinateurs  en Chastellet; fu fait venir et attaint en jugement, sur les  quarreaux dudit Chastellet, Martin du Val, laboureur,  demourant à Amboise, prisonnier detenu oudit Chastellet,  du commandement du seigneur d'Amboise, pour  plusieurs cas criminelz par lui commis et perpetrez audit  lieu d'Amboise et pays d'environ, si comme l'en dit.
Lequel prisonnier, sur ce juré aus sains Euvangiles de  Dieu, et sanz aucune force ou contrainte, cogneut et  confessa par serement qu'il est nez de la ville d'Amboise,  et varlet mareschal, lequel, un pou paravant la Toussains  derrenierement passée, accompaignié de Jehan Lyenart,  bouchier, demourant à Amboise, à un soir, se partirent  d'icelle ville d'Amboise, et au dehors d'icelle ville, en  la tennerie d'un nommé Saintot Le Hongre, tenneur,  demourant en icelle ville, environ heure de jour failly,  prindrent et emblerent en icelle tennerie un cuir rouge,  lequel ilz porterent et mucerent en un bois assez près  d'illec; et environ deux jours après, qu'ilz alerent veoir  s'ilz le trouveroient, virent que ledit cuir n'estoit plus  en la place où ilz avoient mis icellui; et, pour ce, retournerent  en laditte ville d'Amboise, et illec demourerent  jusques environ après Noël derrenierement passé, que ès  foiriez d'icelle feste de Noël ilz se partirent acompaigniez  d'un nommé Jehan Paradis, charpentier, demourant à  Laval-Guyon, avec lequel ilz avoient par longtemps  ouvré de labeur de vignes oudit lieu et pays d'Amboise,  en entencion d'aler ou pays d'Olenois, pour gaignier  leurs vies à la peine de leurs corps à labourer vignes; et  en alant oudit pays et passant par les bois de Monnoiz,  à quatre lieues d'Amboise ou environ, en alant en la ville  de Chaumont, et assez près d'icelle ville de Chaumont,  trouverent et encontrerent d'aventure, oudit chemin et  ès bois d'illec, un homme dont il ne scet le nom, et duquel  ledit Paradis avoit assez cognoissance, auquel homme  icellui Paradis dist qu'il lui baillast l'argent qu'il portoit,  ou il seroit batu.
Lequel homme respondi que non feroit,  et, pour ce, icellui Paradis, d'un grant baston de chesne  quarré qu'il portoit, feri icellui homme un coup en la  teste, et, en après, ledit Lyenart et lui qui parle samblablement  ferirent li uns après l'autre, chascun d'un  gros baston quarré de chesne, un coup sur ledit homme,  et, ce fait, icellui Paradis s'aproucha dudit homme, lequel  il feri d'une dague en la mamele, dont icellui homme  chey illec à terre mort.
Lequel homme, eulx trois, d'un  commun assentement, prindrent et le tirerent dedens le  bois dessus dit, aussi loings du chemin comme le jet d'une  pierre, et illec le couvrirent de vielles feuilles et de  terre; et à icellui homme prindrent et osterent dix frans,  c'est assavoir six escuz, et le demourant en menue monnoye,  lesquieulx ledit Paradis print et mist sur soy.
Et  d'ilec alerent oudit pays d'Olenois ouvrer ès vignes, là  où ilz ont gaignié leurs vies puis ledit temps jusques  environ cinq sepmaines, que eulx trois, acompaigniez de  Raoulet Fouquart, eschardeur de laines, né du pays de  Bretaigne, et demourant ad present en la ville de Tours,  si comme il a plusieurs fois ouy dire audit Raoulet, et  aussy un varlet musnier demourant au port de Pires,  nommé Jehannin, et du surnom n'est record, par l'ennortement  dudit Paradis, qui disoit que l'en lui devoit de  l'argent en son pays, et lequel disoit que s'il avoit icellui,  qu'ilz le despendroient ensamble, comme fait avoient les  X frans dessus diz, se partirent dudit pays d'Olenois, de  la ville de Saint-Memi, et d'ilec environ, après ce  qu'ilz orent beu ensamble en la ville de Saint-Hilaire, en  l'ostel Andrieu Fouchier, et alerent en la ville de Blois,  et d'ilec en la ville d'Amboise, où ilz jeurent, en un  mardi au soir, en l'ostel de sa mere; et le landemain, eulx  cinq, par l'inducion dudit musnier, alerent oultre ladite  ville d'Amboise, à deux lieues d'ilec ou environ, en un  hostel seul estant aus champs.
Par lequel musnier fu prié  et requis à eulx quatre que l'omme dudit hostel feust  batus, et qu'il lui avoit fait plusieurs injures et villenies.
Tous lesquieulx cinq vindrent à l'uis dudit hostel, hurterent  illec, et tant firent que l'uys dudit hostel ilz rompirent,  et alerent jusques à l'uys de la chambre dudit  hoste, lequel huys leur fu ouvert par la femme dudit  homme, et, eulx entrez en icelle chambre, trouverent  l'oste dudit hostel couché en son lit, auquel par ledit  musnier fu dit qu'il leur baillast de l'argent, ou il seroit  batu.
Lequel homme, pour doubte et paour qu'il ot  d'eulx cinq compaignons, se leva de son lit, et aus piez  print en drapelet certains gros tournois jusques à la somme  de deux frans, lesquieulx ledit musnier print et mist sur  soy, et iceulx ont, depuis ce, despendu ensamble.
Ouquel  hostel samblablement ilz beurent et mengierent du  pain, du vin et des biens qu'ilz trouverent en icellui  hostel, et, avec ce, prindrent en icellui du pain et du  vin en un baril de bois, et mirent cuire du lart oudit  hostel, et tout ce, au partir qu'ilz firent d'icellui hostel,  apporterent en un bois assez près et au-dessoubz dudit  hostel, ouquel bois ilz se couchierent puis l'eure de minuyt,  et le landemain jusques à heure de nonne, pendent  lequel temps ilz beurent et mengierent le pain et vin que  prins avoient en l'ostel dudit homme; et d'ilec, eulx tous  cinq, à la priere dudit Paradis, en alant à Laval-Guïon,  et passant par un port dont il ne scet le nom, beurent,  en l'ostel d'un pontonnier, d'une pinte de vin ou de  deux, et, avec ce, leur fu baillié par icellui pontonnier  deux tasses d'argent à boire leur vin.
Tous lesquieulx,  quant ilz orent beu et païé leur escot, et se retreirent à  une demie-lieue ou environ dudit lieu, en un petit boïer,  ouquel bois ilz furent par l'espace d'une heure ou environ,  et d'ilec, d'un commun assentement, en entencion  d'avoir icelles deux tasses d'argent, retournerent en  l'ostel dudit pontonnier, hurterent et appellerent à l'uys;  auquel pontonnier fu dit par icellui Paradis, lequel icellui  Paradis cognoissoit bien, et qui estoit moult riches,  si comme il disoit, qu'il leur donnast et treist de son vin  pour eulx boire.
Par lequel pontonnier leur fu de rechief  trait du vin; et, icellui beu par entre eulx, distrent audit  pontonnier qu'il leur baillast lesdites deux tasses d'argent,  lequel ne les leur voult aucunement baillier; et, pour ce,  icellui Paradis ala à une huche qui estoit ouverte en  l'ostel dudit pontonnier, en laquelle il print icelles deux  tasses d'argent, et les mist en son soing en la presence  d'icellui pontonnier, de sa femme, et d'une sienne suer  qui estoit oudit hostel, et aussi d'eulx cinq nommez dessus,  sanz ce que ycellui pontonnier feist ou deist aucune  resistence ad ce, pour la doubte et paour qu'il avoit  d'eulx, pour ce que ledit Paradis lui avoit dit que s'il  parloit de ce qu'ilz faisoient, qu'il seroit très-bien batus.
Lesqueles deux tasses ainsi par eulx prinses, ilz se partirent  de l'ostel dudit pontonnier tous ensamble pour aler  à Tours; et, en passant parmi la ville de Saint-Vincent  de Loroir, à IIIJ lieues dudit lieu de Tours, pour ce  que alors ilz n'avoient de quoy païer leur escot et ce  qu'ilz avoient despendu, ledit Paradis laissa en gaige de  dix soulz icelles deux tasses; et d'illec alerent en la ville  de Chevillé, assez près d'icellui Saint-Vincent, auquel  lieu ledit Paradis, par la cognoissance qu'il avoit à  Jehan Alez, sergent d'icelle ville, fist tant par devers lui  qu'il envoya un sien varlet en ladite ville de Saint-Vincent,  et lui baillia dix soulz pour rachater lesdites deux  tasses d'argent.
Avec le varlet duquel Alez fu envoyé le  dessus dit Lienart, l'un de leurs compaignons.
Et, pour  ce que la justice dudit lieu de Saint-Vincent ot souspeçon  que, par les compaignons de lui qui parle, lesdites  tasses n'eussent esté mal prinses, retindrent la jument dudit  sergent, et par son varlet lui envoyerent lesdites  tasses.
Et lequel Lienart retourné en ladite ville de Chevillé  par devers lui qui parle et sesdiz compaignons, et  ouy ce que l'en lui avoit dit en icelle ville de Saint-Vincent,  se absenterent hastivement de ladite ville,  aujourd'hui a trois sepmaines ou environ, sanz prendre  congié dudit Alez, et vindrent en ladite ville d'Amboise,  de laquelle ville d'Amboise eulx tous cinq, le landemain,  partirent au soir, par l'ennortement dudit Lienart, pour  aler en l'ostel d'un nommé Jehan Badier, demourant à  demie-lieue dudit lieu d'Amboise ou environ, entre lequel  Lienart et Badier avoit très-grant riote, si comme  icellui Badier leur disoit, afin de le batre et vilener, pour  les injures qu'il lui avoit faites et dites.
Auquel lieu eulx  tous arriverent environ minuyt, hurterent et appellerent  icellui Badier, disans qu'il leur ouvrist l'uys, et qu'ilz  estoient au seigneur d'Amboise, ses serviteurs et de ses  gens, et vouloient avoir du vin à boire pour leur argent.
Soubz umbre duquel adveu, icellui Badier leur ouvry  l'uys de son hostel, et, icellui ouvert, eulx tous entrerent  dedens icellui hostel; et lors, par aucuns d'iceulx  compaignons, fu icellui Badier batu et feru, et, en après  ce, bouté en une grant huche; et lors, par l'un de sesdiz  compaignons, fu demandé à la femme dudit Badier que  elle leur baillast les clefs de son coffre, pour avoir l'argent  qui estoit dedens, ou il seroit, et elle aussi, batus  et vilenez très-grandement.
Pour la doubte et crainte  desquieulx la femme d'icellui Badier bailla audit Paradis  la clef d'un de ses coffres, ouquel par icellui Paradis fu  prins la somme de cinq frans, tant en or comme en argent,  si comme il ouy lors dire audit Paradis et à ses  autres compaignons dessus diz, qui presens estoient.
Et,  ce fait, mistrent la femme d'icellui Badier en ladite huche  avec sondit mary.
Et, avec ce, prindrent en l'ostel d'icellui  Badier une houppelande courte, de drap gris sengle,  à usaige d'omme, laquele ledit Paradis porta avec soy, et  un petit cuevrechief qu'il qui parle print oudit hostel,  et en apporta avec soy, sanz y faire autre chose que dit  est dessus.
En laquele nuyt mesmes, et incontinent après  ce que dit est, eulx tous ensamble, en entencion de gaignier  et embler, alerent en un vilaige assez près de l'ostel  dudit Badier, duquel il ne scet le nom, ouquel, en l'ostel  d'un nommé Macé du Bois-Bernart, soubz umbre dudit  seigneur d'Amboise, à qui ilz se disoient estre serviteurs  et familliers, ilz entrerent en icellui, faignans qu'ilz voulsissent  avoir du vin pour leur argent; et pour ce que,  par l'un de sesdiz compaignons, n'est record duquel, fu  dit audit Macé, qui estoit couchiez tout nu en son lit,  que s'il ne leur bailloit de l'argent, qu'il seroit très-bien  batus.
Et pour la doubte et paour d'iceulx compaignons,  la femme dudit Macé ala aus piez de son lit, et illec print  une corne de beuf en laquelle elle disoit estre tout ce  qu'ilz avoient vaillant, laquelle corne elle bailla audit  Paradis.
Et ouy lors, il qui parle, dire audit Paradis que  en icelle corne avoit environ IX escus et trois frans en  or.
Lequel argent ainsi par eulx prins, ilz se partirent  dudit pays d'Amboise et vindrent en la ville de Chasteau-Regnaut,  et d'ilec en la ville de Vendosme, où ilz se departirent  li uns d'avec l'autre; et de tout l'argent dessus  dit n'ot oncques, il qui parle, à sa part que XVJ s.
en  monnoye, à lui baillié par ledit Paradis, pour ce qu'il dist  lors entre eulx que tout l'argent qu'ilz avoient gaignié et  emblé, il estoit dispensé durant le temps que eulx tous  avoient esté ensamble.
Et atant se departirent d'ensamble  et de leur compaignie eulx tous cinq dessus nommez,  disans que ilz ne se vouloient plus entremettre de faire  ce qu'ilz avoient fait, et que chascun se trairoit et yroit  en son pays ou aillieurs faire son prouffit au mieulx qu'il  pourroit et sauroit.
Et dit, sur ce requis, que, depuis ce,  il ne vit aucuns ne nul des quatre compaignons dessuz  diz, par lui nommez.
De laquelle ville de Vendosme il  seul se parti, et vint ouvrer à soyer blez en la ville de  Yenville en Beausse, où il a ouvré par l'espace de  dix à douze jours ou environ, et, en après, est venus à  Paris pour savoir s'il pourroit gaignier sa vie; et saichant  que le seigneur d'Amboise estoit en ladite ville, l'est alé  veoir, lequel l'a fait prendre et emprisonner, pour ce, si  comme il tient et croit, qu'il est renommée ou pays qu'il  a fait et aidié à faire les larrecins dessus diz; et esqueles  prisons il est de present detenuz.
LE MERCREDI ensuivant, XVJe jour dudit mois d'aoust,  l'an dessus dit, par devant mons.
le prevost, presens maistres  Dreux d'Ars, lieutenant dudit mons.
le prevost; Martin  Double, advocat du roy en Chastellet; Jaques du Bois,  Michel Marchant, Denis de Bausmes et Nicolas Blondel,  advocas oudit Chastellet; Jehan de Tuillieres, Ernoul de  Villiers, Nicolas Bertin, Robert de Pacy et Nicolas  Chaon, examinateurs de par le roy nostredit seigneur  oudit Chastellet; fu attaint et fait venir en jugement, sur  les quarreaux dudit Chastellet, Martin du Val, prisonnier  dessus nommé, lequel, sanz aucune force ou contrainte,  continua et persevera ès confessions cy-dessus  escriptes, par lui autrefois faites, qui lui furent leues mot  après autre.
Et oultre, dit que l'omme occiz dont en sadite  confession est faite plus à plain mencion, quant il fu  veu et apperceu dudit Paradis, estoit monté sur un cheval,  de dessus lequel cheval il fist cheoir icellui homme  d'un coup de baston dont il le fery entre deux espaules;  lequel homme ainsi à terre et mené ou bois de Monnois,  dont cy-dessus est faite mencion, et iceulx dix frans par  eulx prins, ilz laisserent aler le cheval dudit homme là où il  voult, et ne l'enmenerent aucunement.
Et dit que ce sont  tous les crimes et deliz qu'il a faiz et commis; et, pour  ce, fu fait remettre en la prison de laquelle il avoit esté  attaint.
Et, ce fait, ledit mons.
le prevost demanda ausdiz conseillers  leurs advis quel jugement estoit à faire dudit prisonnier,  et s'il avoit desservi à estre excecuté.
Tous lesquelz,  veu sa personne, qui est aagiée de XXVJ ans ou plus,  les larrecins dessus diz par lui aidiez à faire d'aguet appensé,  de nuyt, à plusieurs et diverses fois; la valeur  d'icelles larrecins, la rompture et fraction des huys et  fenestres par lui faiz en sa presence, le murtre dessus dit  fait appenséement; delibererent et furent d'oppinion  qu'il estoit larron et murdrier, et que l'en ne le povoit  espargnier que, comme tel, il ne feust excecuté, c'est  assavoir trayné et pendu.
Ouyes lesquelles oppinions et  veu ce present procès, ledit mons.
le prevost condempna  icellui Martin à estre trayné et pendu.
Lequel jugement  il dist et prononça audit Martin, et en sa presence, en l'an  et derrenier jour dessus dit.
OUQUEL XVJe jour dudit mois d'aoust, en enterinant  lequel jugement, ledit Martin du Val, prisonnier, fu  trainé au devant du Chastellet, et d'ilec menez à la justice  du roy nostre sire, ouquel lieu, et en la presence de  maistres Nicolas Bertin, examinateur, et Aleaume Cachemarée,  clerc de mons.
le prevost, commis à faire fere  ladite excecucion, icellui Martin du Val, après ce qu'il  ot continué et perseveré ès confessions par lui autrefois  faites, cogneut et confessa, oultre et par-dessus icelles  confessions, que en vendenges derrenierement passées, il  estant en l'ostel Monson de Vaux, son cousin, demourant  en la ville Dyerre, à deux lieues près d'Amboise, et  lequel son cousin lui avoit leissié en garde sondit hostel,  tempté de l'ennemi, recula à un petit coustel le pelle  d'une serrure à un coffre ou huche estant oudit hostel,  ouquel il mal print et embla deux escus d'or et deux  verges d'argent qui estoient en un hanap de madre en  icelle huche.
Cogneut avec ce, que, IIJ ans a ou environ, il servant  ledit seigneur d'Amboise et gardant ses chiens, rompi de  jour la serrure du comptoir ouquel l'en avoit acoustumé  à faire les comptes dudit seigneur d'Amboise, ouquel  comptoir il mal print et embla XXV s.
ou environ qu'il  trouva sur ledit comptoir.
Cogneut aussi que, ou jour mesmes qu'il fu à prendre  les deux frans en gros tournoiz dont mencion est faite  plus à plain ès confessions cy-dessus escriptes, par lui  faites, alerent tous en l'ostel d'un bouchier demourant à  un quart de lieue près d'illec, ouquel lieu ilz rompirent  l'uys de devant, et, en après, alerent jusques au lit et en  la chambre dudit bouchier, et illec, en une huche qu'ilz  trouverent ouverte, prindrent la somme de trois frans en  or, que ot le dessus dit Paradis.
Cogneut avec ce, il qui parle, que, six ans a ou environ,  qu'il gardoit les chiens dudit seigneur d'Amboise,  s'enamoura d'une chiennete nommée Baude, laquelle par  XIIIJ fois et plus il continua icelle et ot compaignie charnele  à li; et de la premiere fois qu'il ot compaignie à elle  jusques à la derreniere fois, il ot bien de distence un an  ou environ.
Pendant lequel an, il qui parle estant ou  chemin d'entre la Ferriere et Amboise, et en venant  en icelle ville d'Amboise, environ heure de tierce, trouva  d'aventure enmi les champs une jument assez basse qui  paissoit aus champs, laquelle jument, à l'aide d'un colier  de corde que elle avoit entour son col, il lya et atacha à  un buisson qui estoit auprès d'illec.
à laquelle jument,  par l'ayde d'un petit fossé qui estoit illec près, il, par  temptacion de l'ennemi, ot compaignie charnele à elle  une fois.
Et dit que durant le temps qu'il ot compaignie  charnele à icelle chienne, un varlet cordier, demourant  en icelle ville d'Amboise, survint en la chambre où il  gardoit iceulx chiens, lequel vit et apperceut comment  il tenoit icelle chienne Baude entre ses jambes, et lui  mist lors sur qu'il avoit eu compaignie charnele à ladite  chienne, dont il qui parle respondi très-doulent et courroucé  qu'il ne disoit pas verité, et que icelle chienne il  acouploit avec une autre chienne pour les mener à la  chasse, où il convenoit qu'il menast les chiens dudit seigneur  d'Amboise; et tant que finablement, pour ce que  il se deffendi fort de l'accusacion contre lui faite par ledit  varlet cordier, icellui varlet se teust de ce, et oncques  puis ne lui parla de ce que dit est.
APRèS lesqueles confessions faites par icellui Martin  du Val, et par l'oppinion des dessus diz et de plusieurs  sergens, tant à cheval comme à verge, estans illec presens  à faire ladite excecucion, ledit Martin, comme bougre,  fu ars, et en cest estat fina ses jours, en l'an et jour dessus  et derrenierement diz.
Et n'avoit aucuns biens.
AL.
CACHEMARéE.
SIMONNET LOREPIN.
L'AN DE GRACE MIL CCCIIIIxx et onze, le mercredi  IXe jour d'aoust, par devant mons.
le prevost, lui  estant en jugement sur les quarreaux, presens maistres  Jehan Truquan, lieutenant dudit mons.
le prevost; Dreux  d'Ars, auditeur; Ernoul de Villiers, Nicolas Bertin, Robert  de Pacy et Jehan Fouquere, examinateurs de par le  roy nostre sire ou Chastellet de Paris, fu fait venir et  attaint Simonnet Lorepin, conroyer de peaulx, demourant  à Otun, prisonnier detenu oudit Chastellet, pour  souspeçon d'avoir mal prins et emblé un blanchet enfardelé  et deux chemises à homme, dont il fu trouvé saisy  par le guet livré au Pont-Neuf la nuyt derrenierement  passée, entre X et XJ heures de nuyt; et aussi pour souspeçon  qu'il n'ait mal prins un mantel doublé d'un vermail  et d'un noir, à usaige d'omme, qu'il avoit vestu.
Lequel prisonnier, interrogué et examiné de dire verité  sur ces choses et autres qui lui seroient demandées,  après ce qu'il ot juré aus sains Euvangiles de Dieu, cogneut  et confessa par serement qu'il est nez d'icelle ville  d'Otun, et y a ses pere et mere, et que, puis trois mois  ença, il s'est partiz d'icelle ville d'Otun, et venu ou pays  de France pour gaignier sa vie au mieulx qu'il eust peu  et sceu; et dit qu'il a gaignié sa vie à soyer blez tant ou  pays de Saint-Mor des Fossez comme ou pays d'Estampes.
En laquele ville d'Estampes il, jeudi derrenierement passé,  environ heure de prime, acheta en plain marchié, en ladite  ville, le blanchet et chemises dont il a esté trouvé  saisi, et lui cousta l'aune dudit blanchet environ XJ blans,  et, en somme toute, païa pour tout ledit blanchet la  somme de deux frans, qu'il avoit gaigniez à la peine de  son corps ès pays dessus diz.
Requis quantes aulnes de  blanchet il a oudit fardel, et s'il est tondu et prest, dist  et par serement qu'il ne scet pas proprement quantes  aulnes il y a, ne s'il est prest ou non, jà soit ce qu'il suppose  qu'il y en ait VIIJ aulnes ou environ.
Tout lequel  drap, puis le temps dudit achat, il a gardé en l'ostel de  l'Escu de France, audit lieu d'Estampes, où il estoit logiez,  jusques à aujourd'ui matin, qu'il s'est partis d'icelle  ville d'Estampes, et venu à Paris, en entencion et voulenté  de s'en aler oudit pays d'Otun, dont il est nez,  comme dit est.
Dit aussi que quant il ot achaté icellui drap, il ne lui  demoura que trois ou quatre blans, et de present n'a que  quatre ou six deniers de tout l'argent du monde.
Requis  combien il a qu'il parti derrenierement de la ville de  Paris, dit par son serement que puis un mois a ou environ  il ne fu à Paris, jusques à hier que il vint en icelle  ville de Paris; et dit que alors il avoit vestu le mantel  doublé dont il a esté trouvé saisi.
APRèS lesqueles choses ainsi faites, et que Jehan Le  Queux et Jehan Maumonté, varlez de la geole du Chastellet,  orent tesmoignié et affermé par leurs seremens que,  puis huit jours ença, ilz ont veu ledit prisonnier, qui est  un très-povre varlet gaigne-pain, querant sa vie pour  Dieu à Paris, et lequel leur aida à entasser la buche de  garnison du geolier de Chastellet, et qu'il n'avoit lors  sur lui vestu que une petite cotte ou haillon, qu'il de  present a vestu, et n'avoit lors de quoy soy vivre, ledit  mons.
le prevost demanda ausdiz conseilliers leurs advis  et oppinions qu'il estoit bon de faire dudit prisonnier, et  la maniere comment l'en avoit à proceder contre lui,  pour savoir la verité où il avoit prins iceulx blanchet,  mantel et chemises.
Tous lesquieulx, veu ledit blanchet,  lequel contient six aulnes et demie à l'aulne de Paris, et  est tout prest et retondu; la valeur et estimacion d'icellui,  prisié l'aulne et avalué par Estienne du Bois, dit Bruneau,  à la somme de huit soulz parisis; ce aussi que ledit  mantel n'est aucunement habile de façon sur le corps  dudit prisonnier, mais semble que ce soit un habit emprumpté,  et que icellui prisonnier n'a aucune chemise  vestue; et est plus vraysamblable que s'il feust partiz  d'icelle ville d'Estampes pour venir à Paris, afin d'estre  plus seichement et nettement, qu'il eust vestu une desdites  chemises; l'estat et personne dudit prisonnier, qui  samble estre homme de neant et vacabond; consideré  aussi le tesmoignaige desdiz Jehan Le Queux et Maumonté;  delibererent et furent d'oppinion que, pour savoir  par sa bouche la verité où il avoit prins les choses  dessus dites, qu'il feust mis à question.
Ouyes lesqueles  oppinions, ledit mons.
le prevost condempna ad ce ledit  prisonnier.
EN ENTERINANT lequel jugement, ledit mons.
le prevost  fist venir par devant lui en jugement le dessus dit  Simonnet Lorepin, prisonnier, et lui dist que des accusacions  dessus dites il lui deist verité, où il lui feroit dire  par sa bouche, et le feroit mettre à question.
Lequel  prisonnier, pour ce qu'il ne voult aucune chose cognoistre,  autre que dit a cy-dessus, qui lui portast prejudice, fu  fait despoillier, mis, lyé et estendu à question sur le petit  et le grant tresteau; et, assez tost après ce, requist, en  confessant avoir mal prins et emblez les mantel, blanchet  et chemise dessus diz, que l'en le meist jus d'icelle question,  et il diroit verité de la maniere comme prins les  avoit.
Et, pour obeir à sa requeste, fu deslié et mis jus  d'icelle question, et, en après ce, mené choffer en la  cuisine en la maniere acoustumée.
OUQUEL lieu, et hors de toute question, et en après  en jugement sur les quarreaux, icellui prisonnier, sanz  aucune force ou contrainte, et en soy corrigant des variacions  et denegacions par lui faites, cogneut et afferma  par serement, sur ce par lui fait de rechief aus sains Euvangiles  de Dieu, que, hier matin, il se mist à chemin  et parti de la ville de Paris, en entencion et voulenté  d'aller vers Nostre-Dame de Montfort, querre du pyment  pour apporter vendre à Paris, à la Nostre-Dame my-aoust  prouchainement venant, et que par delà la ville de Saint-Clou,  à deux lieues ou environ, en passant par un vilaige  du nom duquel il n'est record, vit et apperceut l'uys  d'un hostel qui estoit ouvert, ouquel hostel il entra, faignant  qu'il demandast du pain pour Dieu; et lui estant  oudit hostel, veant que en icellui n'avoit homme ne  femme, ou garde aucun, entra en la chambre dudit hostel,  en laquele il, tempté de l'ennemi, trouva le fardel et  blanchet, avec les chemises dont il fu trouvé saisi; lesquieulx  biens il print et apporta avec soy, en entencion  de les appliquer à son prouffit.
Cogneut avec ce, que oudit jour mesmes, et en passant  par un vilaige en alant ledit chemin à Nostre-Dame de  Montfort, et un pou après ce que dit est, il vit et apperceut  le mantel doublé duquel il a esté trouvé saisi, qui  pendoit et sechoit à une haye aus champs, lequel mantel  il, tempté de l'ennemi comme dit est, print icellui et  apporta en ladite ville de Paris, en entencion d'en faire  son prouffit.
Cogneut aussi que, durant le temps qu'il a porté continuelment,  puis sept ans ença, le pennier à la porte de  Paris, et esté gaigne-pain illec et ès halles de Paris, il a  aucune fois et par plusieurs, du nombre n'est record,  quant il portoit herans en l'ostel d'aucuns habitans là il  où il estoit envoyez, pour gaignier sa vie, a prins et  appliqué à une fois un herent pour soy gouverner, jà  soit ce qu'il feust bien païez de son salaire.
Et ne voult  plus ne autre chose cognoistre, et, pour ce, fut remis en  la prison de laquelle il avoit esté attaint.
EN l'an dessus dit, le mercredi XVJe jour d'icellui mois  d'aoust, par devant mons.
le prevost, estant en jugement  sur les quarreaux, presens honorables hommes et saiges  maistres Dreux d'Ars, lieutenant dudit mons.
le prevost;  Martin Double, advocat du roy en Chastellet; Jaques  du Bois, Michel Marchant, Denis de Bausmes, Nicolas  Blondel, advocas oudit Chastellet; Jehan de Tuillieres,  Ernoul de Villiers, Nicolas Bertin, Robert de Pacy et  Nicolas Chaon, examinateurs oudit Chastellet; fu fait  venir et attaint Simonnet Lorepin, prisonnier dessus  nommé, lequel, et par serement fait aus sains Euvangiles  de Dieu, continua et persevera, sanz aucune force ou  contrainte, ès confessions cy-dessus escriptes, par lui autrefois  faites, et afferma le contenu en icelles, qui lui fu  leu mot après autre, estre vray par la fourme et maniere  que il est escript.
Et, ce fait, fu icellui prisonnier fait  remettre en la prison de laquelle il avoit esté attaint; et,  en après, ledit mons.
le prevost demanda ausdiz presens  conseilliers leurs advis et oppinions quel jugement estoit  bon de faire d'icellui prisonnier.
Tous lesquieulx, veu  l'estat et personne dudit prisonnier, qui est aagez de  XXIIIJ ans ou environ, la peine de question par lui soufferte,  par laquelle l'en n'a peu trouver en lui que les  larrecins des blanchet et manteau dessus diz, que icellui  prisonnier afferme que c'est le premier larrecin qu'il ait  fait et commis, que contre lui d'aucuns autres cas l'en  n'a informacion, denonciacion ou accusacion de partie;  attendu la petite valeur des biens par lui prins, ce qu'il  dist que ces choses il print par povreté, qui est chose  assez vraysamblable au regart de sa personne; que en cas  de premier larrecin, l'en n'a pas acoustumé, oudit Chastellet,  de faire justicier aucune personne; delibererent  et furent d'oppinion que ledit prisonnier feust très-bien  batus publiquement et tout nu au cul de la charrete, puis  le Chastellet jusques à la justice de Paris, et illec bany à  tousjours de la ville de Paris et à dix lieues environ, sur  peine de la hart, et que partant il feust mis hors de prison  et leissié aler.
Ouyes lesqueles oppinions et veu ce  present procès, ledit mons.
le prevost condempna ad ce  ledit prisonnier.
LEQUEL jugement fu excecuté oudit XVJe jour d'aoust,  l'an IIIJxx et XJ dessus dit.
Et n'avoit aucuns biens.
AL.
CACHEMARéE.
JEHENNE DE BRIGUE, DITE LA CORDIèRE,  DIVINE.
L'AN MIL CCC QUATREVINS ET DIX, le samedi XXIXe jour  d'ottobre, par devant mons.
le prevost, en la presence  de maistres Dreux d'Ars, lieutenant dudit mons.
le  prevost, et Oudart de Fontenoy, examinateur, fu attainte  en jugement sur les quarreaux, ou Chastellet de Paris,  dame Jehanne de Brigue, dite La Cordiere, que l'en dit  estre devine, née de Joinchery sur Meuse, ad  present demourant à Besmes, en la Chastellerie de Crécy  en Brie, prisonniere, laquele confessa qu'il a sept ans  qu'elle vint demourer à Senliz avec son pere et sa marratre,  d'ilec alerent demourer à Laigny; et a environ  IIJ ans que elle s'acointa de Hennequin Le Cordier, du  pays de Haynault, demourant à Lorcie, près dudit lieu  de Besmes.
Et dit que riens ne scet du fait de diviner.
Et  dist que, au temps dessus dit, elle ala ou mont de Dou,  et se accointa d'une femme nommée Marion, demourant  audit lieu de Dou, laquele lui aprint à dire: «Ou nom du   Pere, du Filz et du Saint-Esperit,» et que elle ne lavast point  ses mains au dimenche et ne dist point sa patenostre,  ne feist point de croix sur elle, ne deist aucun Benedicite,  prenist du chenevis et espandist au devant d'elle plain  poing, que icelle Marion feroit pour elle ce qu'elle  vouldroit.
Dist avec ce, et en la presence de Jehan Laisné, prisonnier  oudit Chastellet, qui aucunement ne se voult  rapporter en la depposicion d'icelle prisonniere, que ou  mois d'aoust derrenierement passé, que l'en soyoit, un  homme qui lui a esté monstré presentement, et lequel se  nomme Jehan Laisné, vint premierement à elle, mais il  ne la trouva pas, pour ce que elle estoit alée à Lorcie  porter à mengier à ses enfans; et à une autre fois que  ledit Laisné vint seul à elle, lui dist que une dame l'envoyoit  devers lui pour ce qu'elle avoit perdu un coffre  ouquel avoit huit frans, unes patenostres et saintures, ne  scet quantes, et que l'en les avoit emblées à une dame,  laquelle il ne lui nomma pas, et estoit mescreu de l'avoir  emblé; et pour ce qu'il s'en aloit en son pays, et que à  X ou XIJ lieues l'en lui avoit dit qu'il en estoit mescreu,  il estoit retournez pour soy en excuser; et, pour ce, requeroit  à elle qui parle que elle lui voulsist enseigner qui  avoit ledit coffre et les biens qui dedens estoient, afin  qu'il s'en peust excuser.
Auquel elle lui respondi que elle  n'en savoit riens, et que aucune chose ne lui en diroit.
Après laquelle response il lui pria pour Dieu, en joignant  les mains, que elle lui dist, et il lui donrroit de son or  et de son argent tant comme elle vouldroit, et que se elle  ne lui enseignoit, il se tenoit ou rendroit pour mort; et  de rechief lui respondi que riens ne lui en diroit.
Adonc  se departi d'elle en disant qu'il se rendoit pour conquis,  et que briefment retourneroit devers elle.
Et dit aussi que, huit jours après, ledit Laisné vint  seul, environ heure de soleil couchant, à elle, en son  hostel, et de rechief lui pria comme dessus, et qu'il lui  donrroit XX frans de son argent, mais que elle lui voulsist  dire.
Auquel elle respondi que elle ne sauroit, mais elle  cognoissoit bien une femme nommée Marion qui lui diroit  bien, et que de son argent ne vouloit-elle point, ne elle  ne savoit combien la dame à qui elle yroit parler en vouldroit  avoir.
Et atant se departi de lui.
Et icellui soir, de  nuyt, que elle estoit couchée en son hostel, ledit Laisné,  acompaignié d'un jeune homme nommé Lermite, vindrent  à elle, l'appellerent, la firent lever, et de rechief  ledit Laisné la pria moult affectueusement comme devant;  et finablement, après plusieurs parolles, lui promist que  l'andemain matin elle yroit devers la femme, qui lui en  diroit nouvelles.
Et lors ledit Jehan mist quatre souls sur  la table d'elle qui parle, disant que elle les portast à ladite  femme.
Ouquel landemain matin, environ le point  du jour, elle se parti de son hostel, print les quatre souls  dessus diz, et ala devers ladite femme, qui pour lors estoit  demourant à Roussay, à deux lieues près de Besmes,  où elle qui parle est demourant, et illec, à ladite Marion  bailla les IIIJ souls dessus diz, et, après ce, dist que  un homme les lui avoit bailliez, à quelle requeste elle  venoit, laquele avoit dit que l'en avoit emblé à une dame  un coffre ouquel avoit VIIJ frans, unes patenostres et plusieurs  çaintures, et qu'il estoit mescreuz de les avoir  ostez, combien que ce n'avoit-il pas fait; et que elle lui  voulsist dire qui avoit ce fait, et elle lui donrroit voulentiers  XX ou XXX frans.
Alors ladite Marion, qui tenoit  un sien enffant entre ses bras, le baillia à elle qui parle,  et lui dist que elle alast hors de son hostel atout ledit  enffant.
Et lors elle qui parle s'en yssi hors, et ladite  Marion entra en sa chambre seule, et en icelle demoura  par l'espace de temps que l'en mettroit à aler demie-lieue  de terre.
Et dist que après icelle espace de temps, icelle Marion  vint à son huys et appella elle qui parle, qui estoit enmi  la court, et lui dist que celui qui demandoit ces choses  estoit un meschant, et que lui-mesmes avoit emblées les  choses qu'il demandoit; mais il vouloit que l'en deist que  un autre que lui les eust prins.
Mais afin qu'il se apaisast,  elle dist à elle qui parle qu'elle lui dist que celui qui les  avoit emblez s'estoit confessez, et que pour ce elle n'en  povoit aucune chose savoir ou dire, que oncques puis  ne vit ne parla à ladite Marion, de laquele lors elle se  parti et retourna lors en sondit hostel, duquel elle estoit  partie; et tantost que elle y fu arrivée, iceulx Laisné et  Hermite vindrent à elle et lui demanderent que ladite  femme lui avoit dit, et elle leur respondi que celui qui  avoit emblé lesdites choses c'estoit confessez depuis, et  que pour ce elle n'en povoit riens savoir ou dire.
Et lors  ledit Jehan respondi que il avoit bien autrefois ouy dire  que puis que on c'estoit confessez d'un larrecin, que  l'en n'en povoit plus riens savoir; et atant se partirent  d'elle lesdiz Laisné et Hermite, et, après leur departement,  elle qui parle print du lait en un pot pour porter  à mengier à ses enffans, qui estoient à Orties, à un quart  de lieue prez de Besmes.
Et dist que en yssant hors de sa maison, elle vit ledit  Laisné qui là attendoit, et ala avecques elle jusques à  Lortie; et, en alant, lui dist que s'il n'avoit ayde d'elle  ou d'autre, que des choses dessus dites il auroit villenies;  et elle lui respondi que d'elle il ne povoit avoir autre  ayde que ce que rapporté lui avoit, et que ladite Marion  lui avoit dit.
Et lors ledit Laisné dist à elle qui parle que  un escuïer ou chevalier, ne scet lequel, nommé Guïot,  de surnom duquel elle ne se recorde, qui estoit fier et  orguilleux, et plain de grant beuban, et qui entroit toutesfois  en la chambre de ladite dame où ledit coffre  estoit, lequel le hayoit, et qu'il n'y avoit plus d'autres  personnes qui eust nom Guïot, fors le dessus dit Guïot,  et que il vouldroit bien que aucune bonne personne deist  que icelli Guïot eust emblé les choses dessus dites, afin  que icellui Laisné n'en feust point mescreuz, et il lui eust  cousté XX ou XXX frans; et elle lui dist que elle n'en  mescreoit point autre que lui, se ce avoit-il fait, et qu'il  ne chargast point son ame, et qu'il remeist les choses en  tel lieu que l'en les retrouvast, et que l'en ne sceust dont  elles vendroient.
Et atant se departi ledit Laisné d'elle  qui parle, et dist qu'il feroit tant que l'ame de lui n'en  seroit point chargée.
Et dist oultre que, à la premiere fois que ledit Laisné  vint seul devers elle qui parle, il lui dist qu'il y avoit un  escuïer nommé Guïot, du surnom duquel il ne se recorde,  qui est fier et orguilleux comme dit est dessus, et que il  vouldroit bien que l'en lui meist sur que il eust prins et  fait ledit larrecin, et il lui eust cousté XX ou XXX frans, et  qu'il savoit bien que icellui Laisné en mourroit.
Requise  se elle dist point en la presence dudit Hermite que ledit  Guïot eust fait ledit larrecin, et que ladite Marion lui  eust dit ce, dist que non.
Item, dist que environ XV jours ou IIJ sepmaines après,  autrement n'est record du temps, environ heure de vespres,  ledit Laisné, acompaigné d'un jeunes homs qu'elle  ne cognoist, mais a depuis ouy dire qu'il est braconnier,  lui dirent que l'en avoit emblé un cheval à Guillemin Le  Male, varlet du maistre de la chambre aus deniers de la  royne, et que ledit Guillemin mettoit sur à icellui braconnier  qu'il avoit emblé ledit cheval, en disant à elle  qui parle qu'il lui donrroit XX ou XXX s., maiz que elle  lui enseignast qui l'avoit prins; ausquieulx elle respondi  que elle ne leur sauroit dire qui l'avoit prins.
Et lors  iceulx Laisné et braconnier lui dirent que le maistre à  qui le cheval estoit l'avoit fait prendre par un sien varlet  et mener à Orliens, et lequel varlet il disoit estre petit  homme et cordouennier.
Et atant se departi, elle qui  parle, d'eux, et, en soy departant, ouy et entendi que  icellui braconnier disoit à son compaignon: «Je sçay bien  que je en mourray.» Et oncques puis ne les vit.
Requise à  elle qui parle se alors ledit Laisné lui parla point de la  roberie dudit coffre, dist que non; mais elle dist que  hyer, environ huit ou nuef heures, elle vit ledit braconnier  qui vint pissier contre les prisons de la Griesche,  et, en pissant, appella elle qui parle devine, en disant:  «Devine, par Dieu, se tu dis la verité, je te feray estaindre,»  sans lui desclairer de quele chose elle deist verité.
Requise  se quant ladite Marion estoit en sa chambre à Oussay,  elle oy point que aucun parlast à ladite Marion, ou  que elle feist noise aucune, dit que non.
Et dist, sur ce  requise, que puis trois ans a que elle a cognoissance  d'icelle Marion, elle a veu venir à ladite Marion plusieurs  gens qui pareillement se complaignoient de desroberies,  et lui requeroient que elle leur voulsist enseigner  qui avoit les choses perdues.
Et aussi dist, elle qui parle,  sur ce requise, que oncques elle n'oy dire aus gens que  elle leur eust enseigné les choses qu'ilz disoient avoir  perdues ou emblées.
Dist aussi que des parolles par elle  dittes à un nommé Hennequin et à Lucete, sa mere,  lequel l'en disoit estre envoultée, et que elle leur bailla  des herbes, afin qu'il en beust pour en desvoulter, elle  se rapporte à ce qu'ilz en diront et depposeront, soit pour  elle ou contre elle.
C'EST la deposicion de Jehan de Ruilly, demourant en la  ville de Guerart, de l'aage de XXXIIIJ ans ou environ,  comme il dit, examiné, au commandement de honorable  homme et saige maistre Jehan Truquan, lieutenant, etc.,  par nous, Nicolas Bertin et Hutin de Ruit, examinateurs,  etc., sur aucuns cas dont et pour lesquieulx Jehennete  de Brigue, dite La Cordiere, est prisonniere ou  Chastellet.
Dit et deppose par son serement qu'il a bien VIIJ ans  qu'il cognoist ladite Jehennete, et l'a veu demourer  par icellui temps à Lortie, près de Guerart, durant  lequel temps il a oy dire et tenir tout communement  au pays que elle estoit devine.
Requis se il scet aucuns  cas particuliers contre icelle Jehannete sur le fait de  devinerie, dit que, ou Quaresme derrenierement passé  ot un an, il fu forment malade et agrevez de maladie, et  ne trouvoit homme qui lui donnast conseil pour la garison  d'icelle maladie, et lui dura ladite maladie jusques  à la Saint-Martin d'iver ensuivant, que ladite Jehennete  vint devers lui en son hostel, où il gisoit malade.
Ne scet  qui lui fist venir.
Et lui dist icelle Jehenne que il estoit  moult malade, et qu'il n'avoit mais que sept jours à vivre;  et lui dist oultre que le landemain elle revenrroit à lui,  et y mettroit remede se elle povoit.
Et le landemain retourna  icelle Jehennete devers lui en sondit hostel, et  lui dist icelle Jehennete que il estoit tenus de femme; et  il qui parle lui demanda de quel femme, et elle lui respondi  que ce estoit d'une femme appellée Gilete, fille d'une  ventriere demourant à Paris, et que il ne se esbaïst  mie, et qu'il seroit encore plus malade.
Et lui dist oultre  que elle feroit une IXe qui moult ayderoit à lui qui parle.
Et atant s'en ala, et retourna icelle femme, trois ou quatre  jours après, devers lui qui parle, laquelle lui demanda  se il avoit souffert la nuyt grant peine; et il lui respondi  que il ne vouldroit avoir tout l'or du monde, et il en  deust souffrir encores deux autelles.
Et lors lui qui deppose  demanda à ycelle Jehennete se elle savoit bien qui  estoit la femme qui lui faisoit souffrir tel tourment, laquele  lui respondi que se faisoit ladite Gilete, de laquelle  il avoit eu deux enfans, et que elle avoit fait un voult  de cire où elle avoit mis des cheveux de lui qui deppose,  et que toutes fois que il estoit ainsi malade, elle mettoit  sur le feu, en une paelle d'arain, ledit voult, et le tournoit  à une cuillier d'arain, laquelle paelle et cuillier il lui  avoit donnée.
Et lors lui qui deppose lui demanda comment  elle le savoit, et elle lui respondi que elle le savoit  parce que elle avoit parlé à ses choses, et que oncques  homs n'avoit esté si fort envoultés, et que, pour le  guerir, avoit souffert moult de paine, et autant que elle  avoit oncques souffert.
Et, sur ce, parti et s'en ala; et,  environ VIIJ jours après, retourna icelle Jehennete devers  lui qui deppose, et lui dist que ledit voult estoit mort, et  que elle ne s'en pourroit plus aidier; et pour ce que elle  ne s'en povoit plus aidier, avoit icelle Gilete prins trois  crapos, et les nourrissoit de let de femme aus piez de  son lit.
Et lui dist oultre que se il vouloit aler à Paris, il  trouveroit ledit voult ou lit d'icelle Gilete, du costé destre,  et qu'il ne seroit pas en sa puissance que elle le peust  oster jusques à trois jours.
Et, avec ce, lui dist icelle  Jehannete que elle avoit tant fait que iceulx trois crapos  desquieulx icelle Gilete le vouloit encharéer estoient  mors, et que icelle Gilete les avoit jettez en Saine.
Requis  se il vint point à Paris pour vouloir trouver ledit  voult, dit que non.
Requis se depuis que icelle Jehannete  parla à lui qui parle de sa garison, se il amenda point de  sa maladie, et se il engreiga quant icelle Jehennete lui  dist qu'il engregeroit et seroit plus malade que devant,  dit que depuis que icelle Jehannete lui ot dit qu'il engregeroit,  il engreiga forment; mais depuis que icelle  Jehannete lui ot dit que elle avoit fait mourir lesdiz voult  et crapos, il amenda et gary bien, et tant qu'il a esté depuis  tousjours en bonne santé.
Requis se il donna à ladite  Gilete ladite paelle et cuillier dont dessus est parlé, et se  de lui icelle Gilete a eu deux enfans, dit que oyl.
Requis  quel salaire ladite Jehannete ot de lui, dit que elle en  ot un franc.
Dit oultre, sur ce requis, que environ a six ans, il fu  robé et emblé au curé de Guerart grant foison d'argent,  et aussi fu emblée une croix d'argent qui estoit à l'eglise  d'icelle ville; et, pour ce, ala il qui parle, à la requeste  dudit curé, parler à laditte Jehannete, et lui demanda  que icelle croix estoit devenue, et qui l'avoit emblée,  laquele lui respondi que elle en avoit dit la verité, et  que Simon Sejourné, notaire de Meaulx, en avoit eu  XVJ frans pour estaindre le cas.
Et depuis dist à lui qui  parle que ladite croix avoit esté apportée à la Pissote,  envelopée d'un po de cendal rouge et d'un drappiau  blanc.
Et plus ne autre chose n'en scet.
CESTE deposicion faite le jeudi, IXe jour de fevrier,  l'an mil CCCIIIJxx et dix, et releue par devant mons.
le  prevost, lui estant en jugement sur les quarreaux, et en  la presence de messire Baude de Vauvilliers, chevalier  du guet; maistres Jehan Truquan, lieutenant dudit mons.
le prevost; Dreux d'Ars, auditeur; Andrieu Le Preux,  procureur du roy en Chastellet; Martin Double, advocat  dudit seigneur illec; Girart de La Haye, Miles de  Rouvroy, Ernoul de Villers, Nicolas Bertin, Hutin de  Ruit et Gieffroy Le Goibe, examinateurs de par le roy  nostredit seigneur en icellui Chastellet, et Jehan Guerrier,  advocat en court laye à Meaux; en laquelle icelli  de Ruilly continua.
APRèS lesqueles choses ainsi faites et ouyes, fu faite  venir en jugement sur les quarreaux Jehannete de Brigue,  dite La Cordiere, prisonniere detenue oudit Chastellet,  pour souspeçon des choses dessus dites, laquele, après  ce que elle ot juré aus sains Euvangiles de Dieu dire verité  sur ce qui lui seroit demandé, et après plusieurs variacions  et denegacions par elle faites, et sans aucune force  ou contrainte, cogneut et confessa que verité est que les  choses proposées par ledit Jehan de Ruilly, et qu'il  afferme lui avoir esté dites par elle qui parle, elle deposant  lui dist icelles parolles par la fourme et maniere que  escriptes sont en la deposicion dudit de Ruilly, qui lui  fu releue mot après autre.
Et dit, sur ce requise, que  longtemps a, une sienne marrine nommée Jehenne, lors  demourant en une ville dont elle n'est recorde, lui dist  plusieurs fois que tout ce que elle vouloit faire et savoir,  elle faisoit et savoit par le moyen du peché, qui parloit  à elle toutes fois que elle en avoit besoing; et lui enseigna  la maniere comment elle parloit audit pechié, que l'en  appelle Haussibut, en lui disant les paroles qui ensuivent,  c'est assavoir, que afin que elle peust faire et acomplir  ses voulentez et plaisirs, et afin d'avoir très-grant honeur  et prouffit en ce monde, et pour ce que elle craingnoit  et doubtoit plus la honte et deshonneur de ce monde  que celle de l'autre, elle avoit donné audit Haussibut,  pour venir en son ayde et secours, son arme et un des  dois de sa main, mais c'estoit grandement contre son arme  et le salut d'icelle.
Et lors elle qui parle lui respondi que  contre le salut de son arme ne vouldroit-elle aucune  chose faire ou dire.
Et, pour ce, sadite marrine lui conseilla  que, par maniere de don ou rente annuele, elle lui  feist par chascun an quatre deniers paris.
de rente, et  lesquelx deniers feussent sanz signe de croix aucune; que  aussi, quant elle yroit au monstier aus dimenches ou  autres jours de la sepmaine, elle ne prenist ou jettast sur  elle aucune ou point d'eaue benoite; ne aussi quant elle  appelleroit et requerroit ledit Haussibut qu'il venist parler  à elle, que elle qui parle ne se seignast de signe de  croix aucunement, et que, paravant ce, elle deist ces    moz par trois fois: In nomine Patris, et Filii, et Spiritus  Sancti, amen.
Haussibut, vien parler à moy.
Et dit que pour  ce que ladite sa marrine vit et apperceut que elle qui  parle ne se vouloit accorder audit Haussibut aucune chose  de ses membres, icelle sa marrine se mist à par soy en  une chambre, print un grant livre ouquel elle commença  à lire et estudier; et après ce que elle qui parle ot ainsi  veue sadite marrine lire, se parti d'icelle chambre, et,  elle estant au dehors d'icelle chambre, ouy que sadite  marrine, et une voix qui lui sembloit estre voix d'omme,  parloient ensamble moult fort et estrivoient l'un contre  l'autre; et finablement, entre les autres choses qu'ilz  disoient entre eulx, elle qui parle ouy que sadite marrine  dist à icelle voix que après sa mort elle lui donnoit  son arme et un des dois de sa main, ne scet lequel.
Et  après icelli dom fait par saditte marrine à icelle voix,  icelle sa marrine pria et requist par moult de fois et très-instanment  celle voix à qui elle parloit, que à elle qui  parle, sa filleule, il voulsist estre en ayde, et la conseillier  et conforter de tout son povoir.
Et, ces choses ainsi  faites et ouyes par elle qui parle, se trait arriere d'icelle  chambre, et ala où elle avoit lors afaire par l'ostel de  sadite marrine.
Laquele saditte marrine, assez tost après  ce que dit est, appella elle qui parle, et lui dist que elle  avoit parlé à ces choses, et leur avoit moult prié et requis  qu'ilz voulsissent aidier à elle qui parle; et afin que  se ilz voulsissent faire pour elle deposant, et aussi pour  acomplir la voulenté de sa marrine, leur avoit promis et  enconvenancié que, après sa mort, ilz auroient son arme,  et que desjà elle leur avoit donné un des doiz de sa main,  et que l'en ne povoit nullement veoir iceulx se l'en ne  leur donnoit aucuns de ses membres; mais pour ce que  elle leur avoit donné ce que dit est, elle les avoit veuz  et parlé à eulx.
Laquele deposant respondi lors à sadite  marrine que, pour chose qui lui peust advenir, elle ne  donrroit son arme ne aucuns de ses membres à personne  quelconques, fors que à Dieu; mais se, par autre voye  ou maniere, lui vouloit enseigner aucun bien pour sa vie  avoir et soubstenir honnestement, voulentiers le retendroit  et aprendroit.
Et, ce fait, sadite marrine lui enseigna  la maniere comme elle parleroit audit Haussibut et  à ces autres choses, en lui disant que bien parleroient à  li, mais elle ne les verroit aucunement.
Disant à elle qui  parle, par la maniere que dit est, que nul temps que elle  yroit le dimenche au moustier, elle ne prenist ou jettast  sur elle aucune eaue benoite, ne ne lavast aussi ses mains  la journée que elle vouldroit parler à eulx; et que quant  elle vouldroit appeller icellui Haussibut, que elle prenist  un tison de feu, et d'icellui feist un cercle tout environ  elle, et auprès dudit sercle qu'il y eust de l'eaue benoite,  par tele maniere que se elle en avoit afaire, elle en peust  avoir et jetter sur elle.
Lequel cercle ainsi par elle fait, elle  qui parle se meist ou milieu d'icellui et deist les parolles    qui ensuivent: In nomine Patris, et Filii, et Spiritus Sancti,  amen.
Haussibut, Haussibut, Haussibut, vien à moy ycy, et me  diz et enseigne ce que je te demanderay.
Et quant il lui aura  dit ce que elle lui aura demandé, que hastivement elle  lui donnast de ce que elle tendra, soit terre, herbe,  fiens, chenevuys ou autre chose quelconques, et que, ce  fait, elle prenist de l'eaue benoite sur li et yssist hors  dudit cerne ainsi fait par elle; et bien se gardast, sur  quanques elle doubtoit son corps et son arme, que de  chose que elle deist ou enseignast à quelque personne  que ce fust, que elle n'en prenist denier ne maille  quelconques.
Dit avec ce, elle qui parle, que, ouyes icelles parolles,  et en elle conceues, saichant le dessus dit Jehan de  Ruilly, son voisin, estre homme de bonne vie, estat,  gouvernement et renommée, et qu'il estoit moult malades,  voulant esprouver les enseignemens à li faiz par  sadite marrine, et en entencion de bien faire, et pour  vouloir à son povoir trouver le remede de la santté et  garison dudit de Ruilly, ala veoir icellui de Ruilly, qui  estoit tout malades et couchiez, parla à lui, et icelli visita  de tout son povoir le mieulx que elle pot et sceust; auquel  de Ruilly elle dist que elle le revendroit veoir bien  briefment.
Et atant se parti de l'ostel dudit de Ruilly, et  le landemain, elle estant aus champs et soyant de l'erbe  pour la nourreture de ses bestes, recordant de la visitacion  faite par elle audit de Ruilly, fist environ soy un  cerne d'un baston que elle tenoit, se mist ou milieu  d'icellui cerne, dist ces moz: In nomine Patris, et Filii, et  Spiritus Sancti, et par plusieurs fois appella ledit Haussibut,  afin qu'il venist parler à lui, et lui enseigner quelle maladie  il avoit, et quelle garison et remede elle y pourroit  mettre pour faire avoir santté audit de Ruilly.
Lequel  Haussibut mist moult longuement à venir à elle qui parle,  et, lui venu, dist à elle qui parle que icellui de Ruilly  estoit envoulté et ensorcelé par une femme demourant à  Paris, à la porte Baudoer, avec laquele ledit de Ruilly  avoit longuement frequenté et eu de lui deux enfans, et  à laquelle, durant le temps qu'ilz conversoient li uns  avec l'autre, icellui de Ruilly avoit donné une payelle  de fer et une cueillier de cuivre.
Lui dist aussi que icelle  femme avoit à nom Gilete, et que soubz son lit, et ou  fuerre d'icellui, avoit un voult de cire; et aussy que elle  nourrissoit deux crapouz de lait de femme, et que quant  icelle Gilete vouloit que ledit de Ruilly, qui avoit esté  son ami, empirast de la maladie que il avoit et sentoit,  elle prenoit iceulx voult de cire et crapoux, les mettoit  sur le feu en ladite paelle de fer, et d'icelle cuillier les  remuoit; et que lorsque elle faisoit ce que dit est, il empiroit  moult fort audit de Ruilly, et sambloit que l'en le  poignist par le corps de petites aguilles ou d'espingles;  et que briefment, se remede n'y estoit mis, il seroit en  adventure de mourir.
Et dit que avant ce que ledit Haussibut voulsist venir  devers elle qui parle, ne qu'il lui dist ce que dit est,  elle le appella par trois fois l'une après l'autre, en  priant et requerant Nostre Seigneur Jhesu-Cripst qu'il lui  voulsist aidier à faire guerir ledit de Ruilly; et que au  partir que ledit Haussibut, que elle qui parle entend  Nostre Seigneur, fist de soy partir de devant elle qui  parle, elle lui donna une poignie d'erbe et toute la  terre que elle arracha tenant à icelle herbe, laquele  celui qui parloit à elle emporta, si comme elle tient,  jà soit ce que elle ne le veist alors paravant ne depuis  aucunement.
Dit aussi que samblablement icelli Haussibut vint à elle  qui parle parler par deux fois quant Jehan Laisné, prisonnier  ou Chastellet, vint devers elle ou lieu de sa demeure,  pour avoir conseil de celui ou ceulx qui avoient  desrobé une des damoiselles de la royne.
Auquel Jehan  Laisné, après ce que elle ot parlé audit Haussibut, respondi  audit Jehan Laisné que celui mesmes qui lui demandoit  qui avoit fait ledit larrecin estoit celui qui fait  l'avoit, et non autre; et bien se gardast qu'il en avoit  fait, aus enseignes de ce que icelli larrecin fait, il avoit  mis ledit larrecin et bouté ou feurre de son lit; et d'icellui  larrecin avoit prins deux frans, desquieulx il avoit  donné une cotte hardie à une sienne amie.
Et entend,  elle qui parle, que ledit Laisné estoit et est celui qui  avoit fait et commiz ledit larrecin.
Lesqueles parolles  ouyes par icelli Laisné, ledit Laisné lui pria et requist  moult affectueusement que elle voulsist dire que celui qui  avoit fait icellui larrecin estoit un escuïer de la court de  la royne, que l'en appelle Guïot, hault homme et orguilleux,  vestu d'un habit de vert; et afin que elle continuast  et deist que ce avoit fait ledit Guïot, et non autre,  lui promist donner de l'or et de l'argent; et pour ceste  cause, et non autre, dit, elle qui parle, que icelli Guïot,  du surnom duquel elle qui parle n'est record ...
.
Et dit que avant ce que ledit Haussibut voulsist venir  à elle qui parle, elle, par plusieurs journées et diverses  fois, jusques au nombre de six fois, et par plusieurs intervales  de temps, le requist; lequel, venu à elle qui parle,  lui dist que elle lui avoit fait et faisoit moult de peine et  de traveil, sanz ce que elle lui donnast aucune chose du  sien, ne ne feist aucun bien.
Et dit que alors elle donna  audit Haussibut une poignie de chenevuys que elle tenoit  en sa main.
à une autre fois, lui donna une poignie de  cendres que elle print en son fouyer.
Et dit, sur ce requise, que il ne venoit pas devers elle  qui parle à chascune fois que elle l'appelloit et requeroit  qu'il venist parler à lui par la maniere que dit est.
Cogneut oultre, que au temps que l'en vint devers  elle pour savoir qui avoit emblé la croix de Guerart,  elle par deux fois appella et requist icellui Haussibut qu'il  venist parler à lui, lequel il vint à très-grant peine et  priere; et lors samblablement lui dist que elle lui faisoit  moult de peine et de traveil sanz lui rien donner du sien.
Auquel appel que elle qui parle fist lors d'icellui Haussibut,  elle estoit en sa maison, et environ soy fist un cerne  d'un tison de feu par la maniere que dit est cy-dessus, se  mist et assist ou milieu d'icellui, et par icellui Haussibut  li fu dit que un nommé Simon Sejourné, demourant à  Meaulx, avoit eu de ceulx qui avoient emblé ladite  croix la somme de XVJ frans, et que par une femme icelle  croix avoit esté portée vendre à Paris.
Auquel Haussibut,  au departement qu'il fist d'elle deposant, elle lui jetta  pour paiement plain son poing de cendres.
Cogneut avec ce, que, puis deux ans ença, elle fu  emprisonnée ès prisons de l'evesque de Meaulx, pour  souspeçon de ce que l'en disoit que elle estoit devinerresse,  et s'entremettoit d'enseigner les biens perdus;  esqueles prisons elle fu par l'espace d'un an ou environ,  et jeut d'enfant en icelles prisons; et, en après ce, fu mise  hors desdites prisons par le commandement de l'evesque  de Meaulx qui lors estoit, lequel de sa bouche li deffendi  que d'ores en avant elle ne s'entremeist de faire telles  invocacions, sur peine d'estre mise de rechief en prison.
APRèS LESQUELES choses ainsi faites, demandé fu par  ledit mons.
le prevost, ausdiz conseilliers, leurs advis et  oppinions sur ce que dit est, et qu'il estoit bon de faire  d'icelle Cordiere, prisonniere.
Tous lesquieulx, veu l'estat  d'icelle, la confession par li faite cy-dessus escripte,  avec la deffence à li faite par ledit evesque, et que contre  icelle, par sadite confession, elle a passé, fait et alé les  invocacions cy-dessus dites, qui sont contre la foy catholique,  et choses deffendues, sur peine de feu; que de  son povoir elle a ces choses mises à effet; delibererent et  furent d'oppinion que elle estoit digne et avoit desservi  mort, comme sorciere ou ensorcelerresse de gens, et que  pour ce elle feust arse.
Ouyes lesqueles oppinions et veu  ce present procès, ledit mons.
le prevost le condempna  ad ce, pourveu toutesvoyes que pour ce que il sambloit,  à veue de ouil, que icelle Cordiere feust grosse d'enfant  sentant, que elle feust visitée par les matrosnes.
LE JEUDI, IXe jour de fevrier, l'an mil CCCIIIJxx et dix,  rapporterent par leurs seremens, Agace La Françoise et  Jehanne La Riquedonne, matrosnes jurées du roy nostre  sire, que elles, à grant diligence, ont veue et visitée  Jehanne La Cordiere, prisonniere detenue en Chastellet,  et tiennent et croyent fermement et en leurs consciences  que icelle prisonniere est grosse d'enfant sentant de cinq  mois ou environ.
ITEM, le mercredi, Ve jour d'avril, après Pasques,  l'an mil CCCIIIJxx et onze, rapporterent de rechief, les  dessus dites matrosnes jurées, que, du commandement  aujourd'uy à elles fait par ledit mons.
le prevost, elles  avoient veue et diligenment visitée ladite Jehanne La  Cordiere, prisonniere, en laquelle elles n'avoient trouvé  aucun signe ou apparence par quoy elles peussent avoir  veu, senti ou sceu aucunement que elle feust grosse d'enfant;  mais tiennent et croient fermement que, à la derreniere  fois que elles virent et regarderent icelle, que  ce que elles cuidoient avoir sentu et que elles disoient  estre enfant, estoient mauvaises humeurs acumulées ensamble  en son corps, par quoy elle estoit ainsi ronde; et  que maintenant lesdittes humeurs estoient moult avalées  et diminuées d'environ icelle prisonniere.
ITEM, le mardi, XIIJe jour du mois de juing, l'an mil  CCCIIIJxx et onze, en jugement sur les quarreaux dudit  Chastellet, par devant mons.
le prevost, presens maistres  Jehan Truquan, lieutenent dudit mons.
le prevost; Dreux  d'Ars, auditeur; Martin Double, advocat du roy; Miles  de Rouvroy, Hutin de Ruit et Gieffroy Le Goibe, examinateurs;  fu faite venir la dessus dite Jehanne La Cordiere,  prisonniere, à laquele, après ce que elle ot fait  serement aus sains Euvangiles de Dieu que elle diroit  verité, et que par ledit mons.
le prevost lui fu demandé  se elle estoit grosse d'enfant ou non, et quele espace de  temps il avoit que homme n'avoit eu compaignie charnele  à elle, cogneut et afferma par serement que, environ huit  jours paravant son emprisonnement fait céens, elle n'avoit  eu compaignie d'omme, et savoit bien certainement que  elle n'estoit aucunement grosse d'enfant, en requerant  instanment audit mons.
le prevost que, veu le procès  contre elle fait et ses confessions, ledit mons.
le prevost  lui voulsist sur ce faire justice et raison, et le expedier au  plus tost que bonnement pourroit.
LE SAMEDI ensuivant, XVIJe jour dudit mois de juing,  l'an dessus dit, après ce que, du commandement de bouche  fait par mondit seigneur le prevost ausdites matrosnes  jurées, elles orent veue et visitée de rechief icelle Jehanne  La Cordiere, prisonniere, et que elles orent rapporté que,  elle veue et diligenment regardée et examinée à très-grant  diligence, elles n'ont trouvé en elle signe ou apparence  de grossesse quelconques, et que, ledit rapport ainsi fait,  ledit mons.
le prevost ot mandé et fait venir en jugement,  sur les quarreaux dudit Chastellet, la dessus dite prisonniere,  en la presence de maistres Jehan Truquan, lieutenant  dudit mons.
le prevost; Beraut Brisson, esleu sur le  fait des aydes; Dreux d'Ars, auditeur; Nicolas Bertin et  Hutin de Ruit, examinateurs; et li repeté les rappors fais  par lesdites matrosnes jurées, cy-dessus escrips, et aussi sa  confession par elle faite et escripte, sur le mardi XIIJe jour  de ce present mois de juing, icelli mons.
le prevost, veu  ce present procès, et tout consideré, condempna icelle  prisonniere, et en sa presence, pour les causes cy-dessus  escriptes, et pour faire acomplir et enteriner le jugement  contre elle autrefois conseillié, cy-dessus escript, sur  le IXe jour de fevrier MCCCIIIJxx et dix derrenierement  passé, à estre arse.
De laquele sentence laditte prisonniere  appella en parlement, et, pour ce, fu surcis par ledit  mons.
le prevost de plus avant proceder à l'encontre  d'icelle prisonniere, et commandé aus varlés de la geole  que icelle prisonniere ilz remeissent en la prison de laquelle  elle avoit esté attainte.
LE MARDI, premier jour d'aoust, l'an mil CCC quatre-vins  et onze, par devant mons.
le prevost, lui estant en jugement  sur les carreaux du Chastellet de Paris, furent presens  honorables hommes et saiges messeigneurs maistres Jaques  Boujeu, Robert Broisset et Guillaume Porel, conseilliers  du roy nostre sire en parlement, et Jehan de Cessieres, notaire  du roy nostre sire et greffier criminel dudit seigneur  en parlement, lesquieulx dirent et rapporterent que, veu  par messeigneurs et la court de parlement le procès de  Jehanne de Brigue, dite La Cordiere, prisonniere en  Chastellet, cy-dessus nommée, et escript, et ouyes par  eulx les causes d'appel proposées par icelle prisonniere,  à grant et meure deliberacion, mesdiz seigneurs de parlement  avoient et ont dit, deliberé et appointié que par  ledit mons.
le prevost, appellé avec lui ledit maistre  Jaques Boujeu et autres de messeigneurs conseilliers du  roy oudit parlement, et tel autre conseil que bon lui  samblera, il voye, visite et examine de rechief plus diligenment  le procès dessus escript que fait n'est, et ouye  surtout icelle femme, soit par maniere de question ou  autrement, et procede à l'absolucion ou condempnacion,  eslargissement ou delivrance d'icelle prisonniere, comme  il verra que bon sera, et à faire sera par raison, nonobstant  l'appellacion dessus dite, faite par icelle Cordiere, prisonniere.
Et, ce fait, ledit mons.
le prevost pria et requist  messeigneurs dudit parlement dessus nommez que  demain ilz voulsissent venir sur lesdiz quarreaux pour  faire et avancer ledit procès, attendu la longue prison  par elle soufferte.
LE MERCREDI, second jour du mois d'aoust, l'an mil  CCCIIIJxx et onze, par devant monseigneur le prevost, lui  estant en jugement sur les quarreaux, presens honorables  hommes et saiges maistres Jaques Boujeu, Robert Broisset  et Guillaume Porel, conseilliers du roy nostre sire en  parlement; Jehan de Cessieres, greffier criminel dudit  parlement; Jehan Truquan, lieutenant dudit mons.
le  prevost; Dreux d'Ars, auditeur en Chastellet; Andrieu  Le Preux, procureur du roy illec; Ernoul de Villiers,  Robert de Tuillieres, Hutin de Ruit, Gieffroy Le Goibe  et Jehan Fouquere, examinateurs du roy nostre sire en  Chastellet; fu faite venir et attainte Jehanne de Brigue,  dite La Cordiere, prisonniere detenue oudit Chastellet,  laquele fu faite jurer aus sains Euvangiles de Dieu dire  verité de toutes les choses qui lui seroient demandées;  et pour ce, sur ce requise, cogneut et confessa, oultre et  par-dessus les autres confessions cy-dessus par elle faites,  et qui lui furent leues mot après autre, que la premiere  invocacion par elle faite de Haussibut fu en la ville de  Villeneufve Saint-Denis, pour ce que en certaine taverne  où elle avoit beu, en la compaignie de plusieurs gens  d'icelle ville de Villeneufve, l'en lui avoit rapporté que,  deux ans a ou environ, autrement du temps n'est recorde,  que illec avoit esté perdue une tasse d'argent, et que le  seigneur de l'ostel où ilz avoient beu mescreoit d'icelle  tasse sa femme, disant que elle l'avoit prinse pour donner  à ses ribaus.
Et pour ce, elle, de ce advertie, pensant  en soy que elle pourroit avoir en ce villenie et deshonneur,  recordant des parolles et enseignemens à li faiz et  donnez par ladite Jehennete, sa marrine, sitost comme  elle fu retournée d'icelle ville de Villeneuve en son hostel  à Ortie, print en une de ses mains plain poing de chenevuys  et en l'autre de l'eaue benoite, et s'en ala en un  jardin derriere sa maison, ouquel, d'un baston que elle  trouva illec, elle fist un cerne entour li, et, celi cerne  ainsi fait, se mist ou milieu, auprès d'elle ledit chenevuys  et eaue benoite; et lors, au conjurement de Nostre Seigneur  Jhesu-Cripst, appella par trois fois, et à trois distences  assez de loings l'une après l'autre, ledit Haussibut, et  lui dist et pria comme il lui voulsist enseigner celui ou  celle qui ladite tasse d'argent avoit prinse, où elle estoit.
Par lequel Haussibut li fu dit et enseignié que la chamberiere  d'un nommé Faveau, demourant en icelle ville  de Villeneufve, avoit prinse icelle tasse lorsque elle avoit  esté perdue, et icelle mucée ou secours de sa robe; et,  en après ce, pour doubte que de ce elle ne feust saisie,  icelle chamberiere avoit icelle tasse mucée ou jardin de  sondit maistre, en une trosse d'erbe.
Lesqueles parolles  et enseignemens ainsi fais et dis par ledit Haussibut à  elle qui parle, elle lui jetta ledit chenevuys et donna,  afin de soy absenter; et, en après ce, jetta d'icelle  eaue benoite sur elle, et atant se parti dudit cerne et  jardin.
Dit avec ce, que, VIIJ jours ensuivens la perte d'icelle  tasse d'argent, ou environ, elle qui parle retourna et vint  en ladite ville de Villeneuve, et dit à celui hoste, qui  icelle tasse avoit perdue, les choses dessus dites, à elle  enseignées par ledit Haussibut, sans lui nommer aucunement  icellui Haussibut.
Lesqueles choses ouyes par icellui  hoste, il ala en l'ostel dudit Fauveau, et tant fist qu'il  retrouva sadite tasse d'argent par li perdue, et ot et  emporta icelle à son prouffit, si comme depuis ces choses  icellui hoste a depuis ce dit et rapporté à elle qui parle.
Et plus ne autre chose quelconques ne voult confesser  qui lui portast prejudice, jà soit ce que requise en feust  bien et diligenment.
APRèS laquele confession ainsi faite par icelle prisonniere,  et veu ce que autre chose n'a voulu confesser, ouy  la relacion de mesdiz seigneurs conseilliers du roy nostre  sire en parlement, qui ont rapporté et tesmoignié que,  du commandement et ordonnance de la court de parlement,  ilz estoient envoyez pour savoir et ouyr se ladite  prisonniere vouldroit autre chose cognoistre que dit  avoit, et que ou cas que autre chose ne vouldroit confesser,  que par la court dudit parlement avoit esté dit,  appointié et ordonné que en leurs presences icelle prisonniere,  veues les confessions par elle faites, qui sont  moult obscures, et afin de savoir plus à plain par sa bouche  la verité et clerificacion de sesdites confessions, et  autres crimes et deliz, s'aucuns fais en avoit, elle feust  mise à question.
Ledit mons.
le prevost, par deliberacion  et advis desdiz conseilliers, et ouy ledit rapport, et aussi  en la presence de messeigneurs de parlement dessus nommez,  dit et profera par sa bouche à icelle prisonniere,  pour ce presente en jugement, que se elle ne lui confessoit  et disoit autre chose que fait avoit, que il la feroit questionner.
Laquelle ne voult aucune autre chose que dit  est et cogneu a cy-dessus confesser; et pour ce, en enterinant  ledit jugement, ordonnance et appointement fait  par mesdiz seigneurs de parlement, icelle prisonniere fu  faite despouillier toute nue, mise, liée et atachée à question  sur le petit tresteau; et aussitost comme elle ot eu un  petit d'eaue à boire, requist instanment que l'en la meist  hors de laditte question, et elle diroit verité des crimes  et excez par elle fais sur la matiere dont elle est accusée,  et monsterroit et enseigneroit celles qui les lui avoient  monstrées et aprinses.
Si fu mise et deslié hors d'icelle  question, menée choffer en la cuisine en la maniere acoustumée,  et, en après ce, ramenée en jugement sur les  quarreaux.
HORS de laquele question, et sans aucune force ou  contrainte de gehine, après ce que de rechief icelle prisonniere  ot juré aus sains Euvangiles de Dieu dire verité  des crimes, excez et invocacions de deables par elle faiz,  et en augmentant les confessions cy-dessus escriptes, par  elle autrefois faites, et en corrigant et clerifiant icelles,  cogneut et confessa, et par serement, que environ la  Saint-Martin d'iver prouchainement venant aura deux  ans, elle qui parle, pour lors et depuis, jusques au temps  de son emprisonnement, demourant en la ville de Besmes,  à lieue et demie d'icelle ville de Guerart ou environ, à  un matin fu venue voir et visiter par une nommée Lucete,  mere de Hennequin de Ruilly, demourant audit  lieu de Guerart, et, après plusieurs parolles d'esbatement  dittes entre elles, icelle Lucete pria et requist elle qui  parle, de laquelle voix et commune renommée est au  pays d'environ que elle s'entremet de deviner, et advertir,  et adviser les gens des choses qu'ilz ont perdues et  adirées, et d'aucunes autres choses eulx enseigner quant  elle en est requise, que elle voulsist venir audit lieu de  Guerart veoir ledit de Ruilly, son filz, qui estoit moult  fort malades, et le visiter, et à la senté de sondit filz  pourveoir au mieulx que elle porroit et sauroit; et tant  fist icelle Lucete par devers elle qui parle, que elle s'accorda  de venir avec elle audit lieu de Guerart.
En venant  lequel chemin, icelle Lucete dit secretement à elle qui  parle que l'en avoit donné à entendre audit de Ruilly,  son filz, et à elle, que sondit filz estoit prins et envoulté  de charoy par Macete, sa femme; mais elle ne sondit  filz ne osoient ce dire à icelle Macete, et amoient mieulx  que par elle qui parle, laquelle avoit et a nom oudit pays  que elle scet toutes choses, feust dit et revelé la verité,  que ce icellui de Ruilly, son filz, ou elle, Lucete, le  deissent, pour nourrir et garder la paix entre iceulx mariez  ses enfans.
En laquelle ville de Guerart, eulx venuz,  elle qui parle fu prinse et tirée à part par icelle Macete,  femme dudit de Ruilly, et priée et requise très-instanment  que elle voulsist dire audit de Ruilly, son mary, s'il lui  demandoit se il estoit envoulté, que elle deist que ouyl,  et que c'estoit par une nommée Gilete Verriere, demourant  à Paris, à la porte Baudoer, laquele avoit eu deux  enfans de lui, et à laquelle aussi il avoit donné une paile  de fer et une cuillier d'arain.
Et afin que elle deist ces  choses audit de Ruilly, son mary, lui promist donner le  drap d'un chaperon qui vauldroit VIIJ s., et mieulx lui  faire ce elle faisoit ce que elle lui requeroit.
à la priere  et contemplacion de laquelle Macete, elle qui parle,  quant elle ot parlé audit de Ruilly, lui dist comme il  estoit envoulté par ladite femme par la fourme et maniere  que contenu est en sa deposicion cy-dessus escripte, sans  ce toutesvoies que, pour savoir ces choses, elle feust  oncques advertie par ledit Haussibut, que elle appellast  ou invocast aucunement icellui, ne aussi en feust advertie  par autre que par ladite Macete, femme d'icelui de  Ruilly, ne que, pour ce faire, de ladite Macete elle  eust denier ne maille des promesses dessus dites, à elle  faites; et atant se parti de l'ostel d'icellui de Ruilly elle  qui parle, et s'en ala en sondit hostel à Besmes, ne oncques  puis ne parla audit de Ruilly de maladie ou chose  nulle qu'il ou sadite femme eussent.
COGNEUT oultre, elle qui parle, que environ un mois  paravant la Toussains derrenierement passée, Macete,  femme dudit de Ruilly, manda elle qui deppose, estant  lors en son hostel à Besmes, par le paige de leur hostel,  du nom duquel elle n'est recorde, que incontinent, ou  au moins le plus tost que elle pourroit, que elle venist  parler à icelle Macete, sa maistresse, en la ville de Guerart;  auquel paige elle deposant dist que voulentiers y  vendroit.
Et le jour que icellui paige ala devers elle, ou  au moins le landemain, elle qui parle vint audit lieu de  Guerart, par devers icelle Macete, en son hostel; à laquelle  deposant icelle Macete, eulx deux estantes seules  en une chambre en l'ostel dudit de Ruilly, fu requise  moult affectueusement par icelle Macete, et priée que de  tout ce que elle lui demanderoit, elle lui deist verité, et  le enseignast et advisast au mieulx que elle pourroit et  sauroit, et que tout ce que elles feroient et diroient ensamble,  elle tenist secret, et que elle deposant devoit  faire et enseigner plusieurs choses; et finablement, après  plusieurs parolles dites entre elles, et que elles orent  promis l'une à l'autre non eulx entre-acuser, à nul temps  de leurs vies et jusques en la fin de leurs jours, de chose  que elles deissent ou diroient, ores ou pour le temps à  venir, ensamble, icelle Macete dist à elle deposant que  elle estoit moult fort et grandement enamourée du chapellain  du curé d'icelle ville de Guerart, ne ne povoit  durer se elle ne le veoit, et que son entente, et aussi la  voulenté dudit curé, estoit d'eulx en aler ensamble par  le pays et bien loings, pour ce que, par nulle voye et  maniere du monde, elle ne povoit demourer ne plus  estre avec ledit de Ruilly, son mary, pour la mauvaise et  oultrageuse vie que il lui menoit, en lui priant, sur toute  l'amour et plaisir que elle li povoit faire à tousjours mais,  que se elle lui savoit donner, enseigner ou bailler conseil  ne chose quelconques par quoy ledit de Ruilly, son  mary, cheist et feust en très-grant langueur de maladie,  et que jamais il ne se peust partir de son hostel, sans ce  toutesvoyes qu'il souffrist mort, que elle li dist afin de  le fere; et que durant le temps d'icelle maladie, elle et  ledit curé peussent mieulx acomplir leur voulenté ensamble  et enteriner leurs amours.
à laquele Macete elle  qui parle dist que de ce elle ne lui sauroit donner conseil,  confort, ayde ou enseignement aucun; et, pour ce,  icelle Macete de rechief fist faire promettre à elle qui  parle que de chose que elle lui deist ou enseignast, que  aucunement elle ne l'accuseroit.
Et lors li dist que elle  savoit bien la maniere du faire, et de fait lui monstra une  petite paele d'arain ronde, du tour d'une petite escuele  d'estain, en laquelle elle avoit mis de la cire et de la poiz  merlez ensamble, et que quant elle vouloit que sondit  mary empirast, elle mettoit icelle paile sur le feu tant  que elle faisoit frire laditte cire, icelle remuoit à une  petite cuillier, et que par tant de fois comme l'en vouloit  qu'il empirast à celui que l'en vouloit faire estre bien  malade, l'en mettoit icelle paile sur le feu pour frire, et  remuoit l'en icelle cire et poix à laditte cuillier, et que  alors celui en quel entente l'en faisoit ceste chose, il lui  sambloit que l'en le piquast d'aguilles parmi le corps,  telement li esmouvoit et espoingnoit le corps.
Et, avec  ce, lui monstra un botereau assez gros, lequel estoit  en icelle chambre, en un petit pot de terre tout nuef, et  lequel botereau icelle Macete, si comme elle dist à elle  deposant, nourrissoit de lait de femme, en entencion que  quant elle vouldroit qu'il empirast plus fort à sondit mary  qu'il n'avoit fait paravant, qu'il li empirast, et qu'il convenoit  prendre une longue dent de cerens bien aguë,  et d'icelle l'en poignist ledit botereau, et par autant de  fois et aussi fort comme l'en piqueroit icellui botereau, la  char de celui pour lequel l'en feroit ce sentiroit autant  d'angoisse comme feroit icellui botereau.
Et dit, sur ce  requise, que, en la compaignie d'icelle Macete, et eulx  deux presentes, et par deux fois, et environ deux ou  trois jours ensuivans l'un de l'autre, elle qui parle et  ladite Macete ont fait frire sur le feu ladite cire et poix,  et remué à ladite cuillier, d'un commun assentement et  volenté, et que quant elles mectoient icelle paele sur le  feu, ladite Macete apportoit le pot de terre ouquel ledit  botereau estoit près du feu, ainsy comme à IIJ ou IIIJ piez,  sans y faire autre chose quelconques que elle qui parle  sceust ou apperceust, ne ne veist qu'il eust en icelle paele  aucune figure ou pourtraiture d'omme nul, jà soit ce que  elle regardast dedens icelle pour veoir et adviser à son  povoir ce qui dedens icelle paile estoit.
DIT avec ce, elle qui parle, que veant et considerant  en soy que ladite Macete savoit moult de choses faire,  et la fiance, privauté et amour que elle lui avoit dit et  monstré ès choses devant dites, confiant d'icelle Macete,  dist à icelle Macete ces parolles ou en substance:  «Macete, je vous prie que vous me conseilliez de ce que Hennequin,  qui est mon ami et l'omme du monde que je ayme mieulx,  et duquel j'ay eu plusieurs biaux enfans, ne me veult par nulles  des voyes ou maniere du monde espouser, pour ce qu'il est de  plus grans amis que je ne suis.
Et, pour ce, s'il estoit voye ne  maniere du monde par laquelle je peusse tant faire pour l'amour  de mes biaux enfans que il me espousast, sans ce toutesvoyes que  pour ce faire il receupst mort, je vous prie et requier sur toute  l'amour qui est entre nous deux que vous le me conseilliez.» à laquele  deposant icelle Macete dist: «Puisque tu le aymes tant,  je te aprendray bien et monsterray la maniere comment, avant  qu'il soit XV jours, que vueille ou non, il te espousera, et ne  s'en pourra departir, en lui faisant les choses qui ensuivent.»  C'est assavoir: que de la cire et poix que elle avoit veu  en icelle paile, au soir, quant elle sauroit que sondit ami  seroit couchié, elle prenist icelle paille, la mist sur le feu  tant, et feist icelle cire frire aucunement, et la remuast  à ladite cuillier; et que quant elle seroit couchée auprès  de sondit ami nu à nu, et il dormiroit, que d'icelle cire  et poix elle prenist un petit, et en frotast sondit ami entre  les deux espaules continuelment, jusques à nuef jours  ensuivans; et se dedens iceulx nuef jours il n'espousoit  elle qui parle, que elle revenist devers li, et elle lui bailleroit  ledit botereau, lequel elle piqueroit par la maniere  que dit est cy-dessus, et le venin qui d'icellui ystroit elle  meist en ladite paile de fer, et le feist frire avec laditte  cire et poix, et que quant elle auroit ce fait, que elle  retournast devers icelle Macete, et elle lui diroit et enseigneroit  la maniere comment elle feroit mengier audit  Hennequin, son ami, de ladite cire, sans ce que à ceste  cause il receust mort aucune.
Ouye laquele Macete, elle  deposant, pour la très-grant ardeur d'amour que elle  avoit audit Hennequin, son ami, et pour l'amour des  enfans que elle avoit euz d'icellui, tandant afin qu'il  espousast icelle deposant, print et emprumpta d'icelle  Macete, en un certain jour ensuivant les parolles dessus  dites, à elle dites, la paile et cuillier dont cy-dessus est  faite mencion, et la cire et poix qui estoit dedens icelle  paile; et ces choses, elle qui parle, à un jour dont elle  n'est recorde, que elle avoit aporté vendre fromaiges en  ladite ville de Guerart, mist et envelopa en sa robe, et  iceulx porta en sondit hostel à Besmes, ouquel hostel, de  nuyt, et par deux fois ensuïans l'un l'autre, elle mist  frire sur le feu, et de nuyt, depuis que sondit ami estoit  couchié et endormi, ce qui estoit dedens ladite paile, et,  elle couchée auprès de sondit ami, print d'icelle cire et  poix par deux fois et par deux nuyz entresuïant, et en  oigny sondit ami entre deux espaules par la fourme et  maniere que dit et enseignié li avoit ladite Macete, sans  ce que, pour cause de ladite ointure, elle qui depose se  apperceust oncques que sondit ami la voulsist pour ce  plus tost espouser que paravant avoit fait, jà soit ce que  plusieurs fois paravant ce que dit est elle en eust icellui  Hennequin prié et requis.
Et dit que pour ce qu'il estoit advis à elle qui parle  que, par laditte ointture, sondit ami ne avançoit point  sa voulenté, ne n'espousoit elle qui parle, icelle deposant  ot voulenté et entencion d'aler par devers icelle  Macete, tant faire à elle que elle lui baillast le botereau  dont cy-dessus est faite mencion, pour faire et acomplir  ce que elle avoit dit à elle qui parle que elle lui feroit,  et savoir aussi d'icelle Macete plus à plain la maniere  comment elle pourroit donner à mengier à sondit ami  d'icelle cire et du venin dudit botereau, que dit et desclairé  lui a cy-dessus, et que ou jour que par le procureur  de la royne elle fu prise et admenée prisonniere en Chastellet,  elle s'estoit, au matin à son descoucher, disposée  et ordonnée de venir par devers icelle Macete querre  ledit botereau, pour faire et acomplir ce que dit est, et  de fait y feust venue se, pour cause de ladite prinse,  elle n'eust esté empeschée.
LE JEUDI, tiers jour d'aoust, l'an mil CCCIIIJxx et onze,  en la presence de mons.
le prevost, presens maistres Jehan  Truquan, lieutenant dudit mons.
le prevost; Dreux d'Ars,  auditeur; Miles de Rouvroy, Ernoul de Villiers, Robert  de Pacy, Robert de Tuillieres, Gieffroy Le Goibe et  Jehan Fouquere, examinateurs; fu attainte et fait venir  en jugement, sur les quarreaux dudit Chastellet, Jehanne  de Brigue, dite La Cordiere, prisonniere detenue oudit  Chastellet, laquelle, après ce que elle ot juré aus sains  Euvangiles de Dieu dire verité, continua et persevera par  serement ès confessions cy-dessus escriptes, par elle ou  jour d'ier faites, qui lui furent leues mot après autre,  et afferma par sondit serement le contenu en icelles estre  vray par la fourme et maniere que escriptes sont cy-dessus;  et, ce fait, fu icelle prisonniere fait remettre en la prison  de laquelle elle avoit esté attainte.
LE samedi, Ve jour dudit mois d'aoust ensuivant, l'an  dessus dit, par devant mons.
le prevost, et en la presence  de messeigneurs maistres Jaques Boujeu, Robert Broisset,  Guillaume Porel et Nicole de Buïencourt, conseilliers  du roy nostre sire en parlement; Dreux d'Ars,  lieutenant dudit mons.
le prevost; Jehan de La Folie,  receveur de Paris; Jehan de Tuillieres, Ernoul de Villiers,  Robert de Pacy, Gieffroy Le Goibe et Jehan Fouquere,  examinateurs, etc.; fu faite venir et attainte en  jugement, sur les carreaux dudit Chastellet, Jehanne de  Brigue, dite la Cordiere, prisonniere dessus nommée,  laquelle, et par serement sur ce par elle fait aus sains  Euvangiles de Dieu, sanz aucune force ou contrainte,  continua et persevera ès confessions par elle derrenierement  faites, qui lui furent leues mot après autre, et  afferma le contenu en icelles, et samblablement les autres  confessions cy-dessus escriptes, par elle autrefois faites, et  lesqueles lui furent leues comme dit est, estre vrayes par  la fourme et maniere que escriptes sont, sauf tant là où  elle dit que, pour savoir quele maladie ledit de Ruilly  avoit, elle avoit parlé à Haussibut, lequel lui avoit dit  et enseignié que Gilete, demourant à la porte Baudet, à  Paris, et en cest article se rapporte ad ce que derrenierement  en a dit et confessé.
Et, ce fait, par le commandement  dudit mons.
le prevost, icelle Jehanne fu faite  mettre à part sur les quarreaux.
EN l'absence de laquelle prisonniere, ledit mons.
le  prevost demanda ausdiz presens conseilliers leurs advis  et oppinions se, veuz les faiz cogneuz par icelle prisonniere,  le roy devoit avoir la cognoissance, ou se elle  devoit estre rendue à l'Eglise, pour en faire ce que bon  leur sambleroit, et se aussi elle avoit confessé cas pour  lesquieulx elle deust recevoir mort, comme à sorciere  appartient.
Tous lesquieulx, sauf ledit de Buyencourt,  furent d'oppinion, veues les confessions faites par icelle  prisonniere, les reiteracions, perseveracions et continuacions  des invocacions par elle faites dudit Haussibut;  que pour ces choses faire, dire et enseignier, elle avoit  prins prouffit; que aussi pour prouffit, comme dit est, avoit  deposé et relaté, à l'intercession et priere de Macete,  femme Hennequin de Ruilly dessus nommé, que ladite  Gilete, demourant à Paris, avoit ensorcelé icellui de  Ruilly par la maniere plus à plain cy-dessus escript en  ses autres confessions, contre lequel tesmoignaige elle  savoit le contraire estre vray, tant parce que icelle Macete  lui avoit de sa bouche dit que par elle sondit mary  estoit ensorcelé, et aussy lui avoit monstré et enseigné la  maniere comment faire le devoit; consideré aussi que en  usant du mauvais art et science à elle monstré et enseignié  par ladite Macete, elle en avoit usé en oignant son ami  entre les espaules, afin qu'il espousast icelle, et la voulenté  et entencion que elle avoit d'aler querre les botereaux,  pour faire mengier à sondit ami du venin d'iceulx  pour le decevoir; qu'il ne tenist pas en elle que la chose  ne advenist, laquelle feust advenue se n'eust esté la prinse  d'icelle prisonniere; l'estat d'icelle prisonniere, sa vie et  gouvernement, ce aussi que autrefois elle avoit du cas  d'invocacion esté aprochée en la court de l'evesque de  Meaux, et li deffendu l'en user d'ores en avant, sur peine  de feu, et que depuis ladite sentence, veues ses confessions,  elle en avoit usé; delibererent et furent d'oppinion  que au roy seul, et pour le tout, appartenoit la  cognoissance de ce; et ledit de Buyencourt fu d'oppinion  que à la court de l'Eglise en appartenoit la cognoissance.
Et, oultre ce, tous iceulx conseilliers, sauf lesdiz Broisset  et Buyencourt, furent d'oppinion que elle estoit digne  de souffrir mort comme sorciere, c'est assavoir estre arse,  et que de ce l'en ne la povoit espargnier, veues les  choses dessus dites; et ledit maistre Robert Broisset fu  d'oppinon que elle feust tournée ou pilory, et, en après  ce, tenue par demi-an prisonniere au pain et à l'eaue, et,  en après ce, li feust deffendu que d'ores en avant elle  ne usast de telles invocacions, sur peine du feu.
OUYE l'oppinion de la plus grant partie desquelx conseilliers  dessus nommez, ledit mons.
le prevost condempna  icelle Jehanne, prisonniere, à estre excecutée comme  sorciere, c'est assavoir à estre arse.
LE LUNDI, VIJe jour dudit mois d'aoust, l'an mil CCC  quatrevins et onze, par devant mons.
le prevost, estant  en jugement sur les quarreaux, vint et comparu Gaultier  Le Seneschal, huissier de parlement, lequel dist audit  mons.
le prevost que, du commandement de bouche à  lui fait par messire Guillaume de Sens, chevalier, president  et tenant le siege, et par noz autres seigneurs de  parlement, ouye certaine requeste de provision faite à  ladite court de parlement, par reverend pere en Dieu  mons.
l'evesque de Paris, faisant mencion, sadite requeste,  que jà soit ce que, par ledit mons.
l'evesque ou  son promotteur, eussent esté requises lui estre rendues  deux femmes que l'en disoit estre sorcieres, detenues  prisonnieres oudit Chastellet, et que à lui la cognoissance  desdittes femmes, se prinses estoient, pour ladite cause  de detencion et jugement, lui competoit et appartenoit;  toutesvoyes icellui mons.
le prevost avoit de ce faire  esté refusant et en demeure, mais, si comme l'en lui  disoit, s'efforçoit de faire excecuter lesdites femmes à  mort; et requeroit que avant que ladite excecucion  se parfeist, il feust ouy contre ledit mons.
le prevost.
Lequel huissier, tant par vertu dudit commandement de  bouche, comme par une petite cedule ou supplicacion  baillée par ledit mons.
l'evesque à ladite court, signée  du saing manuel de honorable homme et discret maistre  Jehan Willequin, greffier civil de ladite court, il faisoit  commandement audit mons.
se prevost que tantost  et hastivement il alast en ladite court de parlement dire  la cause pourquoy il ne vouloit rendre icelles femmes.
OUQUEL jour, ledit mons.
le prevost, et incontinant  après ce que dit est, en obeissant audit commandement,  ala en ladite court de parlement, acompaignié de honorable  homme et saige maistre Dreue d'Ars, lieutenant  dudit mons.
le prevost, et de Aleaume Cachemarée, son  clerc criminel; en laquele court de parlement ledit mons.
le prevost, par devant honorable homme et saige maistre  Simon Foison, president en parlement, et par autres  nosseigneurs dudit parlement, assemblez en la tournele  de derriere ladite court de parlement, dist et desclaira  les causes pourquoy il ne avoit voulu icelles femmes  rendre audit mons.
l'evesque, et leur monstra les procès  que fais avoit contre lesdites femmes.
Par lesquieulx  mesdiz seigneurs fu dit, commandé, ordonné et appointié  que les procès dessus diz il baillast au procureur et conseil  du roy nostre sire en laditte court de parlement, afin  de adviser iceulx sur ce, et deffendre le droit du roy  contre les requestes et demandes dudit mons.
l'evesque;  et, avec ce, que audit mons.
l'evesque seroit fait commandement  que le landemain matin, qui seroit mardi,  VIIJe jour dudit mois d'aoust, il venist en ladite court de  parlement soustenir sadite requeste, s'il veoit que bon  feust.
Et, ce fait, par ledit mons.
le prevost fu baillé à  maistre Pierre Lorfevre, conseillier du roy nostre sire en  ladite court de parlement.
Le mercredi ensuivant, IXe jour dudit mois d'aoust,  par devant mons.
le prevost, lui estant en jugement sur  les quarreaux, presens maistres Jehan Truquan, lieutenant  dudit mons.
le prevost; Dreue d'Ars, auditeur;  Ernoul de Villiers, Robert de Pacy et Jehan Fouquere,  examinateurs; vindrent et furent presens honorables  hommes et saiges maistres Regnaut du Mont Saint-Eloy  et Guillaume Porel, conseilliers du roy nostre sire en  parlement; maistre Jehan de Cessieres, greffier criminel  dudit parlement; lesquieulx dirent et rapporterent audit  mons.
le prevost que, ouyes les requestes des evesques  de Paris et de Meaux, qui vouloient et requeroient  ycelles femmes prisonnieres leur estre rendues, chascun  pour tant comme il lui touche, et la deffence du procureur  du roy nostredit seigneur oudit parlement, mesdiz  seigneurs avoient dit, ordonné, deliberé et appointié que  au roy nostre sire, et audit mons.
le prevost pour lui, est  et appartient, et aussi demourra la cognoissance desdites  femmes, et que lui, conseillié bien et deuement, et  appellé tel conseil comme bon lui semblera, il face sur  ledit procès, à icelles femmes prisonnieres, bonne justice  et raison.
JEHENNE DE BRIGUE, DITE LA CORDIèRE, DIVINE,  MACETE, FEMME HENNEQUIN DE RUILLY.
L'AN DE GRACE MIL CCCIIIIxx ET ONZE, le jeudi IIIJe jour  d'aoust, par devant mons.
le prevost, lui estant en  jugement sur les quarreaux, presens honorables hommes  et saiges messeigneurs maistres Jaques Boujeu, Robert  Broisset, Guillaume Porel et Nicole de Buyencourt, conseilliers  du roy nostre sire en parlement; maistre Dreue  d'Ars, auditeur en Chastellet, et Andrieu Le Preux,  procureur dudit seigneur oudit Chastellet; fu attainte et  fait venir, des prisons dudit Chastellet, Macete, femme  de Hennequin de Ruilly, demourant en la ville de Guerart  en Brie, prisonniere detenue oudit Chastellet, pour  souspeçon d'estre sorciere, et que par Jehanne de Brigue,  dite La Cordiere, prisonniere detenue oudit Chastellet,  elle de ce est accusée et souspeçonnée.
Laquele prisonniere,  jurée aus sains Euvangiles de Dieu de dire verité  de ce que dit est et autres choses qui lui seroient demandées,  cogneut et afferma par serement que de present  elle est femme de Hennequin de Ruilly, demourant à  Guerart, et que icellui elle, puis cinq ans ençà, a espousée,  et puis continuelment ont demouré en icelle ville  de Guerart, et que paravant ce, c'est assavoir IX ans a  ou environ, elle qui parle, lors demourant avec ses parens  et amis en la ville de Rilly en Anjou, dont elle est  née, après ce que Jehannin Cotin, pelletier de mons.
de  Chastiau-Fromont, ot plusieurs fois eu compaignie charnele  à elle, fu par icellui Jehannin eslevée et admenée  de ladite ville de Rilly en Anjou, et mise logier en certain  lieu à Paris, dont elle n'est de present recorde.
Requise  se au temps que ledit Cotin ot premierement compaignie  charnele, estoit pucelle, dit que non.
Et, avec  ce, dit que quant icellui Cotin ot laissiée elle qui parle à  Paris, et s'en fu retourné ou pays d'Anjou, ou service  d'icellui seigneur de Chastiau-Fromont, elle qui parle,  veant que de nul elle n'avoit secours ou ayde, et ne savoit  mestier aucun pour gaignier sa vie, se mist à servir comme  chamberiere en l'ostel de la Nef en Greve, de laquelle  hostellerie, après ce que elle y ot demouré environ  IIJ sepmaines, fu d'icellui hostel prinse et levée par un  nommé Crestien, et menée en une sienne chambre, en  laquelle elle fu par certain temps, n'est autrement recorde  d'icellui temps; et quant ledit Crestien fu parti de la  ville de Paris, et alé ou service de mons.
de Berry, elle  s'accointa d'un nommé Guïot de Lisle, lequel gouverna  elle qui parle, et quist ses neccessitez de boire et de mengier,  chauffer et vestir, et aussi de lui livrer maison et  mesnaige, par l'espace de IIIJ ans ou plus.
Et pour ce que  icellui de Lisle delessa elle qui parle par aucun temps,  elle fist son ami ledit Hennequin de Ruilly, son mary,  lequel, après ce qu'il ot compaigné et frequenté elle qui  parle par six sepmaines ou environ, d'un commun assentement,  fiancerent li uns l'autre; et lesqueles fiançailles  ainsi faites, icellui de Ruilly ala ou pays d'Espaigne,  ouquel il demoura par l'espace de demi-an ou environ;  et, en après ce qu'il fu retourné, eulx espouserent li uns  l'autre, et, lesdittes espousailles faites, sondit mary mena  elle qui parle demourer avec lui en son hostel à Guerart,  ouquel ilz ont demouré continuelment puis quatre ans  aura à Noël prouchainement venant; et icelles espousailles  firent en l'eglise de Saint-Pere aus Beufs, en la Cité, d'un  commun assentement, pour ce que ledit de Ruilly disoit  que, pour la doubte et crainte de ses amis, il ne vouloit  pas espouser en lieu où ilz feussent cogneuz; et ausquelles  espousailles furent plusieurs personnes de bien, lesquieulx  elle qui parle ne scet nommer, ne n'est aussi record aucunement.
Lequel de Ruilly, son mary, est homme qui se  gouverne ou pays de ses terres et labeur, et aussi de la  prevosté de Guerart, qu'il a tenue par longtemps à ferme.
Dit aussi, elle qui parle, que, durant le temps desdites  espousailles, elle a plusieurs fois ouy dire audit de Ruilly,  son mary, que une femme venderresse de poisson, demourant  à la porte Baudet, nommée Gilete La Verriere,  avoit esté longtemps son amie par amours, et de li avoit  eu deux enfans, et lesquieulx s'estoient entre-amourez  au temps qu'ilz estoient demourans ensamble en l'ostel  de Marie Lalemande, marchande, demourant à Paris, et  que par longtemps ilz avoient esté très-bien amis ensamble.
Dit avec ce, que verité est que, environ la Chandeleur  derrenierement passée ot un an, son mary estant  moult malade au lit, fu venu veoir et visiter par un sien  ami menestrel, du nom duquel elle ne se recorde, et,  après ce qu'ilz orent longuement parlé ensemble, dist  icellui menestrel à sondit mary qu'il se avisast et gardast  bien de quele femme il estoit accointé, et qu'il estoit  ensorcelé et tenu de femmes.
Lequel de Ruilly, presente  Luce, mere d'icellui, et elle qui parle, dist et respondi  que il ne savoit qui ce lui povoit avoir fait, sinon ladite  Gilete La Verriere, jadiz s'amie, et laquelle avoit eu  deux enfans de li.
Et, pour ce, icelle Lucete et elle qui  parle, après ces choses ainsi par entre elles ouyes et entendues,  se misdrent à part en une chambre au desceu  dudit de Ruilly, son mary, et illec commencerent à gemir  et plourer moult fort et tendrement, et de la maladie  dudit de Ruilly, son mary, penserent moult fort quel  remede et conseil elles y pourroient mettre pour sa garison.
Et finablement, icelle Lucete dist à elle qui parle  que en la ville de Besmes, près dudit lieu de Guerart, à  une lieue ou environ, avoit une divine, si comme elle  avoit ouy dire par moult de fois, laquelle savoit moult  de choses, et enseignoit tout ce que l'en lui demandoit,  et qu'elle yroit par devers elle savoir la cause pourquoy  son filz estoit malades, qui ce lui povoit avoir fait et de  quelle maladie il estoit entechiez, dont elle qui parle fu  moult lyée et desirrant savoir la verité.
Et dit, sur ce  requise, que, plusieurs fois paravant ce, elle avoit veu  icelle que l'en disoit devine aler et venir au marchié de  Guerart, mais oncques elle n'avoit parlé à li.
Dit avec ce, elle qui parle, que par icelle Lucete, sa  dame, mere dudit de Ruilly, son mary, icelle que l'en  dit devine fu amenée audit lieu de Guerart, et là, present  son mary, icelle divine dist audit de Ruilly, son  mary, après ce que elle l'ot veu et visité, que il estoit  envoulté ou ensorcelé, ne savoit pas encor lequel, et que  elle parleroit à ces choses que elle appelloit les ennemis  d'enfer, et briefment lui diroit tout ce que elle en pourroit  savoir et li rapporteroit la verité, et, au seurplus, li  pourverroit et aideroit au mieulx que elle pourroit et  sauroit; et, sanz lors autre chose faire ou dire audit son  mary, ne aussi à icelle Lucete et deposant, ladite divine  se parti de leurdit hostel, et, un ou deux jours après  ensuivant, retourna et vint en ladite ville de Guerart  veoir et visiter icellui de Ruilly, son mary, auquel elle  dist, presente icelle Lucete et elle qui parle, que elle  avoit parlé à ces choses, et avoit eu moult de peine et  de traveil pour savoir la maladie que icellui de Ruilly  avoit, et pour remedier ad ce, et finablement, li dist  que par icelle Gilete avoit esté ensorcelé et estoit en  grant peril de mort, et n'avoit mais à vivre que XJ jours  ou environ.
Laquele Gilete avoit fait certains vouz que  elle mettoit sur le feu et faisoit frire en une paile, et  remuoit iceulx à une cuillier d'arain ou de letton que  donnée lui avoit icellui de Ruilly, et que toutesfois que  elle mettoit icelles choses sur le feu pour frire, il empiroit  plus que devant audit de Ruilly, son mary.
Et laquelle  Gilete, avec ce, nourrissoit deux grans botereaux  aus piez de son lit, et que quant elle vouloit qu'il empirast  à icellui de Ruilly, que elle les piquoit d'aguilles.
Et lequel de Ruilly icelle divine vint veoir par deux ou  trois jours l'un après l'autre, et toutesvoyes ne vit oncques,  elle qui parle, que icelle divine feist aucune chose  audit de Ruilly, que elle meist aucunement la main sur  lui, ne ne lui donnast aucune chose à boire ou mengier,  jà soit ce que, depuis icelle visitacion ainsi par elle faite,  il amendast continuelment par chascun jour audit de  Ruilly, son mary.
Et dit que à une fois que icelle devine  vint veoir sondit mary, elle lui dist, presente ladite  Lucete et elle qui parle, que elle avoit tant fait à ces  choses, que icelle GIlete avoit jettez ses botereaux en la  riviere de Saine.
Requise se oncques elle parla seule à ladite divine, ne  ne lui pria ou requist que elle deist audit de Ruilly que  par icelle Guillemete il avoit esté ensorcelé, dit par son  serement que oncques à icelle divine ne parla seule que  sondit mary ou Lucete, sa mere, ne feussent presens.
Requise se oncques elle ensorcela sondit mary, se elle  nourry aucunement iceulx botereaux, ne n'en fist euvre  aucune en la presence de ladite divine, ne se oncques  elle lui monstra iceulx ou aucun, ne enseigna la maniere  comment l'en mettoit icellui voult de cire en une paile  plaine d'eaue sur le feu, dit par son serement que riens n'en  scet, ne oncques de ce ne parla à ladite devine d'aucunes  des choses dessus dites, à elles requises, et tient et croit  en sa conscience que se laditte divine estoit faite jurer  par serement, en sa presence, que elle ne diroit pas que  lesdites parolles à elle requises elle lui eust dites, en  requerant que en sa presence l'en feist venir icelle divine,  laquelle estoit prisonniere en Chastellet, si comme elle  avoit autrefois ouy dire audit de Ruilly, son mary, qui  pour ceste cause avoit esté examiné en Chastellet, en la  presence d'icelle divine.
Requise se elle se veult rapporter  ad ce que laditte divine vouldra de ce dire et deposer  pour elle ou contre elle, dit par son serement que  non, et que voulentiers elle le orra parler.
ET, POUR CE, par l'advis et deliberacion desdiz presens  conseilliers assistens, ledit mons.
le prevost fist venir et  attaindre en jugement sur les quarreaux icelle Jehanne  de Brigue, dite La Cordiere, que l'en dit estre divine,  prisonniere detenue oudit Chastellet; en la presence de  laquelle Macete, femme dudit de Ruilly, et après ce que  icelle divine ot juré aus sains Euvangiles de Dieu dire  verité, continua et persevera, sans aucune contrainte ou  force, en la confession autrefois par elle faite le second  jour de ce present mois d'aoust, de laquelle la teneur  ensuit:  HORS de laquele question, et sans aucune force ou  contrainte de gehine, etc.
.
Et de rechief afferma le contenu en icelle depposicion  estre vray par la fourme et maniere que contenu et escript  est en icelle confession, en disant à icelle Macete que les  parolles par elle dites et proferées en sadite confession  estoient vrayes, et que ne lui despleust se elle les avoit  dittes, car par contrainte de justice elle avoit dites icelles  parolles, qui estoient vrayes; et icelles amast mieulx  avoir dites dès le premier jour que elle fu emprisonnée  en Chastellet; mais elle n'avoit osé, pour doubte d'enfraindre  les promesses et convenances que elles avoient  eu ensamble, comme en icelle confession est plus à plain  contenu et escript.
ET DE RECHIEF, ce fait, icelle Macete, après ce que  elle ot juré aus sains Euvangiles de Dieu, fu requise par  ledit mons.
le prevost que elle deist verité des accusacions  cy-dessus dites, contre elle proposées par icelle que  l'en dit divine; laquele Macete respondi par serement  que desdites accusacions il n'estoit riens, ne oncques  n'avoit pensé à faire icelles; et, pour ce, fu traite à  part sur les quarreaux.
APRèS lesqueles choses ainsi faites, ledit mons.
le prevost  demanda ausdiz presens conseilliers leurs advis et  oppinions qu'il estoit bon de faire de ladite Macete, et  s'il y avoit cause assez pour savoir desdites accusacions  par sa bouche la verité.
Tous lesquieulx, veu l'estat et  personne d'icelle Macete, laquelle, par sa confession, a  esté fille de vie et de petit gouvernement, et que icellui  de Ruilly est homme bien né et renommé, et n'est pas à  presumer que un homme de tel estat eust prins par mariage  une tele fille si diffamée, se par aucune aventure il  n'eust ad ce esté ceduit par aucun; la contenance et maniere  des responses et deffences faites par icelle Macete,  en la presence de ladite divine; l'affirmacion de la deposicion  d'icelle devine, faite en la presence d'icelle Macete;  les variacions et denegacions par elle faites; consideré  aussi la deposicion dudit Ruilly, escripte ou procès  d'icelle devine; ce que, contre le mary, la mauvaistié  pourpensée par la femme contre lui est cas très-detestable;  delibererent et furent d'oppinion que, pour savoir par sa  bouche la verité des accusacions, elle feust mise à question.
Ouyes lesqueles oppinions, ledit mons.
le prevost  condempna ad ce ladite Macete.
EN enterinant lequel jugement, et ou jour et an dessus  dit, icelle Macete fu faite venir en jugement sur les  quarreaux par devant ledit mons.
le prevost, presens les  conseilliers dessus diz; à laquelle, par ledit mons.
le prevost,  fu dit que des accusacions contre elle par icelle  devine proposées, elle deist verité, ou il le lui feroit dire  par sa bouche et à force, et le feroit mettre à question.
Laquele Macete ne volt autre chose cognoistre en son  prejudice que dit est cy-dessus; et, pour ce, fu faite despouillier,  mise, liée et estendue à la question sur le petit  tresteau; et quant elle ot eu un petit d'eau à boire, requist  instanment que hors de ladite question l'en le meist,  et que des accusations contre elle par icelle divine faites,  qui estoient vrayes, elle leur diroit verité, et la maniere  comment elle avoit ensorcelé sondit mary.
Et, pour ce,  fu fait mettre hors d'icelle question, menée choffer en  la cuisine en la maniere acoustumée.
LAQUELE Macete, prisonniere, après ce que elle ot  esté chauffée bien et deuement, en après ramenée en  jugement sur les quarreaux dudit Chastellet, hors de  toute question et sans aucune force ou contrainte, et que  elle ot juré aus sains Euvangiles de Dieu dire verité des  choses dessus dites et accusacions contre elle proposées,  cogneut et confessa, en la presence dudit mons.
le prevost  et de mes autres seigneurs dessus diz, en soy corrigant  des autres confessions, denegacions et variacions par  elle autrefois faites, que verité estoit et est que elle, estant  en l'aage de XIJ ans ou environ, et pour lors demourant  en la ville de Rilly en Anjou, ouy et entendi que une  femme ancienne, nommée La Mucete, et autres demourans  en icelle ville, des noms n'est recorde, entre plusieurs  parolles dites entre elles, distrent et enseignerent  les unes aus autres, elle qui parle presente, que s'il estoit  aucune femme ou fille qui eust son entencion et voulenté  d'avoir par mariage aucun jeune homme ou autre qui la  frequentast et hentast, et qui eust eu compaignie charnele  à une femme, que icelle femme, pour ce faire et  acomplir sa voulenté, et jà soit ce que icellui son ami ne  voulsist pas espouser celle qui le vouldroit avoir par  mariage, feist tant que elle achetast de la cire vierge  blanche et un petit de poix ensamble, tant et si pou  comme bon lui sambleroit, et que quant elle vouldroit  icelle cire et poix merler ensamble, que au commancement  elle appellast un ennemi et deable d'enfer que l'en  appellast Luciafer, et lui priast et requist qu'il feust en  son ayde à faire et acomplir sa voulenté et entencion, en  lui disant sa peticion et requeste, et que icellui Luciafer  elle appellast par trois fois, et lui deist sa voulenté et la  cause pourquoy elle le requeroit en ayde, conseil et confort;  et, ce fait, avant ce que elle merlast aucunement  icelle cire et poix ensamble, deist sur iceulx trois fois  l'euvangile saint Jehan, et trois fois la patenostre et Ave  Maria, et, en après, merlast lesdites cire et poix ensamble,  et, iceulx ainsi par elle merlez, meist auprès et lez du lit  où elle et son ami, ou celui que elle vouldroit avoir à  mary, coucheroit.
Lesquieulx estans ainsi couchiez auprès  l'un de l'autre, icelle femme prenist et meist desdites  cire et poix, merlez comme dit est, aucun petit sur l'un  des dois de ses mains, deist et appellast par trois fois  ledit Luciafer, en lui priant et requerant qu'il feust en  son ayde à faire et acomplir sa voulenté et entencion,  comme dit est, et bien pensast tousjours à la chose que  elle vouldroit estre faite et acomplie; deist aussy par trois  fois l'euvangile saint Jehan, et trois fois la patenostre  et Ave Maria, et, après ce, oignist sondit ami, ou celui  que elle vouldroit avoir à mary, par deux ou trois nuys,  entre deux ses espaules, et tout ce que elle vouldroit  avoir et estre fait de la personne ouquel elle mettroit et  afficheroit son affeccion, afin qu'il la prenist à femme et  espousast celle qui ainsi le feroit, seroit bien briefment  fait et acompli.
OUY avec ce, elle qui parle, lors dire ausdites femmes  ses voisines, demourans en ladite ville de Rilly en Anjou,  que s'il estoit ainsi que aucune femme eust espousé aucun  homme qui batist icelle et menast mauvaise vie, et que  icelle femme voulsist bien estre vengée de sondit mary  sans le faire mourir, et icellui mettre en tel estat que  jamais, à nul jour du monde, ne se peust aidier ne batre  icelle femme, mais demourer en tous les temps de sa vie  en longue et perdurable langueur de maladie, convenoit  prendre et avoir environ demi-livre de cire blanche  vierge et un petit de poix blanche ensamble, et que  quant elle vouldroit yceulx cire et poix merler ensamble  pour en faire aucun voult de cire en samblance ou figure  d'homme, que premierement et avant toute euvre, elle  appellast en son ayde, comme dit est, par trois fois, icellui  Luciafer, deist aussi par trois fois l'euvangile saint  Jehan, la patenostre et Ave Maria, et que, en après ce,  elle merlast icelle cire et poix ensamble, et d'iceulx feist  un voult de cire en figure d'enfant.
Lequel voult ainsy  fait, quant elle vouldroit qu'il empirast à son mary, elle  prendroit et sur et au-devant d'icellui, samblablement  que dit est cy-dessus, appelleroit par trois fois en son  ayde ledit Luciafer, pour acomplir sa voulenté contre  sondit mary, et, en après, diroit par trois fois au-dessus  dudit voult l'euvangile saint Jehan, la patenostre et Ave  Maria, et, ces choses ainsi faites, prendroit icellui voult  et le mettroit en une paile de fer ou d'arain, en laquelle  auroit de l'eaue, sur le feu, et illec tendroit sur ledit feu  icelle paile, l'eaue qui dedens seroit et ledit voult, mis  par la maniere que dit est, tant et si longuement que  l'eaue frieroit moult fort, et pendant le temps que ladite  eaue mettroit à frire sur icellui feu, et durant ce que elle  seroit sur icellui, tant et si longuement comme la femme  vouldroit que son mary feust malades, et par tant de fois  que elle tendroit et mettroit icelle paile, eaue et voult  de cire et de poix sur ledit feu, et à chascune fois que  elle mettroit icellui voult en ladite paile, feroit trois  croix de la pointe d'un coustel sur icellui voult, et, en  après ce, d'une cuillier d'arain ou de laton tourneroit et  tourmenteroit ledit voult de cire en icelle paile, et aucune  fois de la pointe dudit cousteau piqueroit icellui  voult souvant, et que en autelz peines et tourmans comme  ledit voult à son esgart auroit et soufferroit en ladite paile,  tant qu'il seroit sur le feu, le mary de celle, ou celui, ou  ceulx en quel entente elle feroit ces choses, soufferroient  autant et teilz ou samblables, et pieurs tourmens  de maladie, et leur esmouveroit tout le corps et  les membres.
DIT AUSSI, elle qui parle, que ou temps dessus dit,  elle ouy dire et entendi desdites femmes, ses voisines,  que se la femme qui feroit ou vouldroit faire les choses  dessus dites, par elle divisées, vouloit qu'il empirast plus  grandement à sondit mary, ou à celui ou ceulx pour qui  et en quel entencion elle feroit ou vouldroit faire ces  choses, qu'il convendroit que l'en prenist deux botereaux,  et à la prinse que l'en feroit d'un chascun d'iceulx,  qui seroient mis separéement et diviséement chascun en  un pot de terre neuf, convendroit que quant l'en vouldroit  prendre iceulx et l'en les verroit, que par trois fois  l'en appellast en son ayde ledit Luciafer, deist aussi par  trois fois l'euvangile saint Jehan, la patenostre et Ave  Maria, et que eulx mis en iceulx poz de terre, l'en les  gouvernast de mie de pain blanc et de lait de femme, et  quant l'en vouldroit qu'il empirast à son mary, ou à celui  ou ceulx pour qui et à quel entencion l'en vouldroit  faire ces choses, quant l'en seroit endroit et au-dessus  d'un chascun d'iceulx poz de terre esquieulx iceulx botereaux  seroient, et avant que l'en les descouvrist aucunement,  que par trois fois l'en appellast à son ayde ledit  Luciafer, et, en après ce, que l'en deist par IIJ fois l'euvangile  saint Jean, la patenostre et Ave Maria; et, ce  fait, que l'en ouvrist iceulx pos de terre, et que les botereaux  qui dedens seroient l'en piquast bien et fort de  bonnes longues aguilles ou petites broches de fer, et que  autel ou samblable peine et douleur comme lesdiz botereaux  soufferroient, celui pour qui et à quel entencion  l'en feroit ce en soufferroit autant, et ne pourroit durer  ne arrester en lieu ou place quelconques, jà soit ce qu'il  n'y eust aucun peril de mort, mais langueur seulement.
COGNEUT oultre, elle qui parle, que verité est que au  temps que elle estoit demourant à Paris, au-devant de  l'ostel mons.
d'Anjou, environ cinq ans a, autrement du  temps n'est recorde, Hennequin de Ruilly, à present  mary d'elle qui parle, s'acointa et aproucha d'elle, et  tant fist par ses belles parolles qu'il ot compaignie charnele  a elle; et, environ six sepmaines après, fiancerent li  uns l'autre de leurs consentemens, et promistrent eulx  entreprendre par mariage assez briefment ensuivant; laquelle  chose ledit de Ruilly ne lui acompli aucunement,  mais s'en ala ou pays d'Espaigne, ouquel il demoura certain  temps, n'est record combien.
Pendant l'absence duquel  de Ruilly, elle qui parle s'acointa d'un compaignon  nommé Guïot de Lisle, lequel but, menga et coucha par  plusieurs nuyz avec elle en sadite chambre, et aussi en la  chambre d'icellui Guïot.
Auquel Guïot, par ses doulces  parolles, aïans en memoire les enseignemens à elle autrefois  diz par ses voisines de Rilly en Anjou, et afin d'essayer  se elles lui avoient dit verité, doubtant en elle que  quant sondit fiancé seroit retourné dudit pays d'Espaigne,  ne feust refroidie des amours qu'ilz avoient eues entre  eulx, et qu'il ne voulsist elle qui parle aucunement espouser,  laquele chose lui eust esté chose très-deshonorable et  dommagable, eu regart à l'estat d'elle, qui estoit simple  et jeune fille, et celui dudit de Ruilly, qui estoit beaux  jeunes homs, riches, puissant et de grans amis, pria tant  et requist icellui Guïot qu'il aprint à elle qui parle, par  cuer, l'euvangile mons.
saint Jehan; et laquelle, à ceste  fin, elle a assez bien et compettement recitée de bouche.
Lequel de Ruilly, revenu dudit pays d'Espaigne, et après  ce que par aucunes nuyz ilz orent couché ensamble, elle  qui parle pria et requist très-affectueusement icellui de  Ruilly qu'il voulsist elle qui parle prendre à femme et  espous; lequel n'en respondoit pas si plainement ne liberalment  à elle comme elle eust voulu.
Et pour ce, recordans  des parolles dessus dites à li enseignées par sesdites  voisines de Rely en Anjou, voulans espouser icellui de  Ruilly de tout son povoir, pour l'onneur, bien et prouffit  qui li en povoit ensuir, et non cuidant aucune chose  mesprendre contre icellui de Ruilly, pour ce qu'il l'avoit  fiancée, comme dit est, ala, en un jour dont elle n'est  recorde, en la rue aus Lombars, à Paris, et illec acheta  environ demie-livre de cire vierge blanche et un petit  de poix; et, elle venue au soir en sa chambre, pria et  requist par trois foiz instanment ledit Luciafer que à faire  et acomplir sa voulenté et desir à l'encontre dudit de  Ruilly, son fiancé, il voulsist elle qui parle aidier; et, en  après ce, dist sur iceulx cire et poix trois fois l'euvangile  saint Jehan, et trois fois la patenostre et Ave Maria, et,  ce fait, merla tout ensamble et mist derriere le chevez de  son lit, au lez où elle avoit acoustumé de couchier, envelopé  en un petit drapelet blanc.
Ouquel jour mesmes  que les cire et poix furent merlez ensamble par la maniere  que dit est, ledit de Ruilly, son fiancé, vint coucher  avec elle qui parle, et celle nuyt mesmes, eulx  couchiez ensamble, et aussi par deux ou trois autres nuyz  ensuïans, que elle apperceut que sondit fiancé estoit endormi,  elle par trois fois, et à chascune nuyt, appella en  son aide, par la maniere que dit est dessus, ledit Luciafer,  tenant en sa main lesdiz cire et poix ainsi merlez  comme dit est.
Dist aussi sur yceulx cire et poix trois  fois l'euvangile saint Jehan, et trois fois la patenostre et  Ave Maria, et à une chascune d'iceulx trois ou quatre  nuys, oigny d'un petit desdiz cire et poix merlez sondit  fiancé entre les deux espaules, en entencion et voulenté  que briefment il espousast elle qui parle.
Et samble, tient  et croit, elle qui parle, en sa conscience, que, à cause de  ladite ointture, icellui de Ruilly, son fiancé, l'espousa  plus tost qu'il n'eust fait; et tant que assez brief de temps  après, n'est recorde quel, ilz espouserent li uns l'autre  en l'eglise de Saint-Pere aus beufs, en la Cité de Paris.
DIT OULTRE, elle qui parle, que environ quatre ou  six mois après les espousailles dudit de Ruilly et de elle  qui parle, et au partir que elle fist pour aler demourer  avec icellui de Ruilly, son mary, entre ses autres biens  que elle emporta pour leur mesnaige tenir en la ville de  Guerart, où sondit mary aloit demourer, et menoit elle  deposant avec lui, elle acheta, en ladite rue aus Lombars,  environ demie-livre de cire blanche vierge et un  petit de poix, en entencion et voulenté que se elle en  avoit aucune chose à faire ou besoigner ès choses dessus  dites, et qu'elle s'en peust aidier sans ce que elle feust  en dangier d'aucun, ne que nul se peust appercevoir de  sa voulenté et entencion.
En laquelle ville de Guerart  sondit mary et elle ont demouré ensamble, et tenu taverne  et hostelerie par l'espace de quatre ans ot à la Magdalene  derrenierement passée ou environ.
Durant lequel  temps, entre sondit mary et elle ont esté plusieurs noises  et debas, tant pour ce que sondit mary la blasmoit et  batoit pour ce que elle ne vouloit pas faire et acomplir  ses voulentez, comme pour ce que elle lui respondoit  moult durement et aprement, en lui disant que elle estoit  aussi bonne comme sondit mary estoit.
Pour laquele chose  il lui menoit très-mauvaise et dure vie, tant de la batre  comme autrement.
Et pour ce, elle veant que nullement  ne povoit demourer avec sondit mary, pour les batures  qu'il lui faisoit, recordant en soy et considerant que partie  des choses à li dites par sesdites voisines de Rilly en  Anjou, elle avoit trouvées vrayes, voulant aussi essayer  et savoir se les autres choses cy-dessus escriptes, par elles  à li dites, estoient vrayes mesmement, que elles disoient  que à faire les choses dessus dites, par elles divisées,  n'avoit aucun peril de mort, à un certain jour dont elle  n'est recorde, elle estant seule enfermée en sa chambre  en son hostel, audit lieu de Guerart, sondit mary absent  et estant en ses besoignes, appella par trois fois l'une  après l'autre, pria et requist ledit Luciafer qu'il la voulsist  aidier à mettre son mary en tel estat que à nul jour  du monde il ne peust batre ou vilener icelle qui parle;  et, en ce disant, tenoit en ses mains iceulx cire vierge et  poix; et, en après, sur iceulx dist trois fois l'euvangile  saint Jehan, et trois fois la patenostre et Ave Maria.
Lesqueles  choses ainsi faites et dittes par elle qui parle, à  l'ayde d'un petit d'eaue chaude qui estoit au-devant  d'elle, et chauffoit en saditte chambre, elle merla ensamble  iceulx cire et poix, et, eulx ainsi merlez, de rechief  requist à son ayde, conseil et confort, ledit Luciafer,  et dist icelle euvangile de saint Jehan, et patenostre  et Ave Maria, trois fois l'une après l'autre, environ la  Chandeleur derrenierement passée ot un an.
Et lors elle  qui parle, à ses mains, fist de ladite cire et poix un voult  de cire en façon d'enfant, et, en le faisant, appella par  trois fois en son ayde ledit Luciafer, dist aussi l'euvangile  saint Jehan, sa patenostre et Ave Maria, chascun  trois fois, et, en après ce, mist en une paile d'arain sur  le feu, en laquelle avoit de l'eaue grant quantité, icellui  voult de cire.
En li mettant, appella par trois fois, comme  dit est, ledit Luciafer, en li priant qu'il venist en son  ayde, et dist aussi trois fois l'euvangile saint Jehan, et  trois fois sa patenostre et l'Ave Maria; et atant mist ledit  voult de cire en icelle paile, avec ladite eaue, fremir  bien et longuement; et au mettre que elle fist icellui  voult en ladite paile, fist trois croix sur icellui voult de  la pointe d'un coustel, et à l'aide d'une cuillier d'arain,  tourna plusieurs fois et tourmenta icellui voult de cire  parmi ladite paile et eaue, et aucunes fois le piquoit  dudit coustel.
Et dit, sur ce requise, que à toutes chascune des fois  que elle mettoit ladite paile et eaue sur le feu, et aussi  ledit voult, elle faisoit autant de misteres à une fois comme  à l'autre, et tourmentoit aussi ycellui voult; et laquelle  chose elle, oudit temps, fist plusieurs fois, et tant que  elle vit, sceut et apperceut que ledit de Ruilly fu moult  malades, et que chascun jour il se complaignoit à elle  qui parle de ce que souventes fois, ès compaignies où il  aloit, il sentoit et enduroit moult d'angoisses, de maladies  et espointures qui lui survenoient.
DIT AUSSI, elle qui parle, que, nonobstant ces choses,  ledit de Ruilly, son mary, ne se vouloit astenir de blasmer,  vilener et batre elle qui parle; et pour ce, voulant  soy eschever de ce, ayant en memoire et remembrance  l'ordonnance qu'il convenoit faire des botereaux, afin  que sondit mary ne la peust d'ores en avant aucunement  batre, et qu'il feust longuement en maladie, à un jour  dont elle n'est recorde, ala ou jardin de leurdit hostel,  et tant fist et sercha en icellui, que elle vit et trouva  deux botereaux.
Lesquieulx par elle veuz, elle par trois  fois appella en son ayde, comme dit est, ledit Luciafer,  et, en après ce, dist trois fois l'euvangile saint Jehan, et  trois fois la patenostre et Ave Maria, et, ce fait, mist un  gant en l'une de ses mains, et un chascun desdiz botereaulx  print par le pié, et iceulx, chascun à par soy, mist  en un pot de terre neuf que portez avoit avec soy oudit  jardin, et yceulx deux poz, ensamble les deux botereaux  qui dedens estoient, aporta en sondit hostel en sa chambre,  couvry iceulx poz chascun d'une petite tuile, et  mist yceulx poz aus piez du lit où sondit mary et elle  gisoient, et illec les garda et nourrit tant de mie de pain  blanc comme de lait de femme, que elle demandoit aus  femmes nourrisses demourans en icelle ville de Guerart,  comme d'autre lait de vache, que elle merloit ensamble,  par l'espace de un mois ou environ; pendant lequel  temps, et afin qu'il empirast à sondit mary de la maladie  qu'il avoit, elle qui parle, par plusieurs fois, n'est recorde  quantes, a iceulx botereaux piquez d'une aguille à diverses  fois et journées; et d'iceulx botereaux ne vit oncques  saillir sanc ou venin quelconques, pour ce qu'ilz  avoient la peau si dure que elle ne la povoit percier.
ET EST VOIR que à un certain jour, durant la maladie  dudit de Ruilly, son mary, autrement n'est recorde du  temps, un compaignon menestrel, duquel elle ne scet le  nom, vint veoir ledit de Ruilly, ainsi comme amis vont  veoir li uns l'autre; lequel menestrel dist audit son mary,  presente Lucete, mere d'icellui son mary, et de elle qui  parle, que icellui son mary estoit prins et ensorcelé par  une femme, et qu'il advisast bien de qui ce povoit estre.
Et pour ce que elle qui parle ot doubte et paour que ilz  ou ladite Lucete, sa dame, n'eussent souspeçon contre  elle deposant que par son fait icellui de Ruilly feust prins  et envoulté, pria et requist sadite dame Lucete, et tant  fist par devers elle, que elle lui promist aler querre en la  ville de Besmes une femme nommée Jehannete, laquelle  l'en disoit estre divine, et que, elle venue, ilz feroient  tant à icelle devine que elle devoulteroit ledit de Ruilly,  son mary, et lui donrroient du leur tant comme elle en  vouldroit avoir.
Et après ce que par sadite dame icelle  divine fu alée querre et faite venir audit lieu de Guerart,  elle qui parle pria à part icelle divine, et avant ce que  elle parlast point audit de Ruilly, son mary, que elle  voulsist faire foy et serement de le non accuser.
Et après  plusieurs parolles eues entre eulx, promistrent et jurerent  l'une à l'autre eulx non entre-accuser à nul jour du monde.
Et, ce fait, mena, elle qui parle, icelle devine en la  chambre en laquelle elle avoit acoustumé à faire frire et  boulir icellui voult de cire; et lors lui dist comme elle-mesmes  avoit sondit mary ensorcelé, et non autre.
Et,  de fait, lui monstra et enseigna la maniere comment elle  faisoit; et, de fait, fist et mist sur le feu ledit voult de  cire, le tourmenta, et, en après ce, lui monstra yceulx  deux botereaux, et lui dist comment elle les piquoit  d'aguilles; et, ces choses ainsi faites, elle qui parle pria  et requist icelle divine, pource que elle ne savoit desfaire  le voult de cire que fait avoit, et lequel voulentiers elle  eust desfait voulentiers se elle eust sceu, pour la grant  douleur et langueur de maladie que elle veoit que sondit  mary avoit et souffroit, que icelle divine voulsist dire  audit de Ruilly, son mary, que par une nommée Gilete  La Verriere, demourant à la porte Baudoir, à Paris, et  laquelle avoit eu deux enfans de lui, il avoit esté prins  et envoulté.
Et afin que en ce icelle divine perseverast  et continuast, et que, par aucune aventure, icelle divine  ne accusast de ce elle deposant, lui bailla la somme de  XVIIJ s.
parisis en or.
Et laquele divine, ouye la confession  d'elle qui parle, le conseilla que le plus briefment que  elle pourroit elle getast yceulx voult et botereaux aus  champs, et n'en usast d'ores en avant, et que au plaisir  de Dieu elle feroit tant et mettroit peine, que sondit  mary gueriroit.
Et par le conseil d'icelle Jehennete, divine,  elle qui parle jetta, environ deux ou trois jours  après, iceulx voult de cire et botereaux tous vifs aus  champs derriere leur jardin, et lequel voult de cire elle  fist fondre, et iceulx botereaux, avec les poz de terre,  elle getta ausdiz champs tous vifs, sanz ce que oncques  puis elle les vist ne alast veoir aucunement.
Et dit que  iceulx voult de cire ou botereaux elle qui parle jetta,  puis que icelle divine lui ot dit que elle gueriroit sondit  mary, et que elle ne gardast plus teles ordures, mais seulement  les meist ou feu, ou jettast en tel lieu que à nul  jour du monde n'en feust empesché.
Et dit, sur ce requise, que oncques les choses dessus  dites, par elle faites et monstrées à icelle divine, elle dist  oncques ne monstra à autre personne que à ladite divine,  ne aussi ne l'aprint à autre que à icelle divine.
Et après  plusieurs parolles dites entre eulx, icelle divine pria et  requist elle qui parle que elle lui voulsist enseignier comment  elle pourroit tant faire par devers Hennequin, son  ami, lequel estoit l'omme du monde que elle amoit le  mieulx, et duquel elle avoit de beaux enfans, qu'il voulsist  icelle espouser, et laquelle chose il ne vouloit faire,  pour la crainte de ses amis, qui estoient de plus grant  lignaige que elle n'estoit.
à laquelle divine elle qui parle,  pour doubte que elle ne l'encusast des choses que dites  ou monstrées lui avoit, et aussi afin que elle donnast et  enseignast à sondit mary la maniere comment il pourroit  briefment garir, lui dist que voulentiers elle lui en donrroit  conseil.
Et lors lui dist la maniere comme il convendroit  que elle feist à sondit mary, et lui raconta tout le  fait au long que fait avoit audit de Ruilly, son mary, et  par la fourme que cy-dessus est contenu, declairé et  escript en ceste presente confession.
Et, ces choses ainsy  faites et dites par entre elles, icelle divine ala devers  ledit de Ruilly, son mary, ladite Lucete et elle qui parle  presentes, et lui dist comment par ladite Gilete il estoit  prins, en lui desclairant la maniere dudit envoultement  et crapoulx, et que bien briefment, à l'ayde de Dieu, elle  y pourverroit, et remedieroit ad ce par telle maniere  qu'il vendroit à bonne santé.
Ne scet, elle qui parle, que  icelle devine fist lors ou a fait depuis à sondit mary; mais,  en après icelle visitacion, il lui commença à amender.
SAMEDI, Ve jour dudit mois d'aoust, l'an dessus dit,  par devant mons.
le prevost, lui estant en jugement sur  les quarreaux, presens honorables hommes et saiges messeigneurs  maistres Jaques Boujeu, Robert Broisset, Guillaume  Porel et Nicole de Buyencourt, conseillers du roy  nostre sire en parlement; Dreux d'Ars, lieutenant dudit  mons.
le prevost; Jehan de La Folie, receveur de Paris;  Jehan de Tuillieres, Ernoul de Villiers, Robert de Pacy,  Gieffroy Le Goibe et Jehan Fouquere, examinateurs de  par le roy nostre sire ou Chastellet de Paris; fu attainte  et fait venir, des prisons dudit Chastellet, Macete, femme  Hennequin de Ruilly, prisonniere dessus nommée, laquelle,  après ce que elle ot juré aus sains Euvangiles de  Dieu dire verité, continua et persevera par serement ès  confessions par elle autrefois faites, qui lui furent leues  mot après autre, et afferma le contenu en icelles estre  vray par la fourme et maniere que cy-dessus est escript  et contenu.
Après lesqueles choses ainsi faites, et que  ladite prisonniere ot esté faitte traire à part sur lesdiz  quarreaux, icellui mons.
le prevost demanda ausdis presens  conseilliers leurs advis et oppinions qu'il estoit bon de faire  d'icelle prisonniere, se elle avoit desservi et fait crime et  delit tel dont au roy, ou ses officiers pour lui, appartenist  la cognoissance, et se, veues les confessions par elle faites,  elle estoit digne de souffrir mort comme sorciere.
Tous  lesquieulx, sauf icellui maistre Nicole de Buïencourt,  furent d'oppinion que au roy seul, et pour le tout, et  appartenoit et appartient la cognoissance des cas et justice  de ladite Macete, et que, veue sadite confession et le fait  et delit qui s'en est ensuy, le roy, ou ses officiers pour  lui, en doivent avoir la cognoissance.
Et, oultre ce,  attendu l'invocacion de l'ennemi par elle fait par tant de  fois et à mauvaise fin, comme il appert par ce present  procès, et par especial pour vouloir mettre, et de fait  avoit mis en langueur de longue maladie ledit de Ruilly,  son mary, contre lequel, à nul jour du monde, pour  chose qu'il lui eust faite, elle ne deust avoir conceu tele  hayne ou machinacion comme fait a, laquelle chose est  de très-mauvais exemple; les reiteracions des ensorcelemens  et continuacions par elle faites, tant en faisant  icellui voult de cire, en le faisant frire et boulir sur le  feu, et le piquant, comme en gardant, gouvernant et  administrant iceulx deux botereaux, et les piquemens et  atouchemens fais en iceulx botereaux, lesqueles choses  toutes sont defendues de droit et de raison, et aussi que  par mauvais art elle fist tant que elle ot à mary ledit de  Ruilly; consideré l'estat d'icelle, qui a esté moult vil, et  que elle monstra, dit et enseigna à icelle divine ces choses,  pour couvrir son pechié, mauvaistié et hayne par elle  conceue contre sondit mary; que par convoitise et don  d'argent elle ceduit icelle divine à dire, contre la verité,  que ladite Gilete avoit fait iceulx ensorcelemens; que à  resister à la maladie et ensorcelement sondit mary elle ne  fu aucunement encline, jusques ad ce que par ledit menestrel  sondit mary fu de ce advisé, et consideré la longue  peine de douleur de maladie soufferte par icellui de  Ruilly, son mari; delibererent et furent d'oppinion que  l'en ne la povoit ne devoit espargnier que, comme sorciere,  elle ne feust executée, et que, veues sesdites confessions,  elle estoit digne et avoit desservi de souffrir mort  et estre arse, sauf lesdiz maistres Robert Broisset et maistre  Nicole de Buïencourt, qui furent d'oppinion, c'est assavoir:  ledit maistre Robert, que elle feust tournée ou  pilory, et tenue demi-an prisonniere au pain et à l'eaue,  et li deffendu ne s'en entremettre d'ores en avant, à peine  du feu; et ledit maistre Nicole, que il tenoit en sa conscience  que à la court de l'Eglise appartenoit la cognoissance  de ce, attendu ce que, des ensorcelemens par elle  fais audit son mary, aucune mort ne s'en est ensuye en la  personne d'icellui.
OUYE l'oppinion desquelx conseilliers, attendu que  par la plus grant et saine partie sont d'oppinion que elle  a bien desservi mort comme de sorciere, et estre arse,  icellui mons.
le prevost condempna ad ce icelle Macete,  prisonniere.
LE LUNDI, VIJe jour dudit mois d'aoust, l'an mil CCCIIIJxx  et onze, par devant mons.
le prevost, estant en jugement  sur les quarreaux, etc.
.
EN L'AN mil CCC quatrevins et onze dessus dit, le vendredi  XJe jour dudit mois d'aoust, mons.
le prevost estant  en jugement sur les quarreaux, presens honorables hommes  et saiges maistres Guillaume Drouart et Dreux d'Ars,  lieuxtenans dudit mons.
le prevost; Martin Double, conseillier  et advocat du roy en Chastellet; Jacques du Bois,  Denis de Bausmes, Yves de Karembert, Helies Jengoulour,  Oudart de Montchauvet, Nicolas Blondel, Regnaut  Marchant, advocas en Chastellet; Pierre Piquot, auditeur  en Chastellet; Robert Petit-Clerc, Jehan de Tuillieres,  Nicolas Bertin, Ernoul de Villiers, Robert de  Pacy et Jehan Fouquere, examinateurs de par le roy  nostre sire oudit Chastellet, et Pierre de Fresnes, clerc  civil de la prevosté de Paris, furent veuz, leuz et recitez  mot après autre, les procès et confessions de Jehenne  de Brigue, dite La Cordiere, et Macete, femme Hennequin  de Ruilly, prisonnieres detenues oudit Chastellet,  cy-dessus nommées et escriptes, lesqueles, et chascune  d'elles, persevererent et continuerent ès confessions cy-dessus  escriptes, par elle autresfois faites; et, en après  ce, furent faites chascune remettre ès prisons desqueles  elles avoient esté attaintes.
Et, ce fait, ledit mons.
le  prevost demanda ausdiz presens conseilliers leurs advis  et oppinions qu'il avoit à faire desdites prisonnieres, et  quel jugement estoit bon d'en faire et ordonner.
Tous  lesquieulx, veu les confessions, continuacions et perseveracions  faites par lesdites prisonnieres, ès confessions  cy-dessus escriptes, par elles et chascune d'icelles faites,  les tourmens fais audit de Ruilly, les invocacions de l'ennemi  par elle faites à plusieurs et diverses fois, l'usaige  et coustume gardée ou Chastellet, et cas samblables advenuz  et escheuz autrefois oudit Chastellet; consideré  l'estat d'icelles femmes, qui sont de vie très-dissolue,  veues leursdites confessions; consideré aussi et veuz par  eulx ou aucun d'eulx les loys servant à ceste matiere,  qui touche crime de lese-magesté; delibererent et furent  d'oppinion, attendu le long temps et dure maladie de  langueur soufferte par icellui de Ruilly, et l'argent prins  par lesdites femmes pour vouloir eschever leur mauvaistié  et fait appensé, le faulx rapport et tesmoignaige par elles  et chascune d'elles fait, saichans le contraire estre vray;  DELIBERERENT et furent d'oppinion que elles et chascune  d'icelles estoient sorcieres et ensorcelerresses de gens,  et que, comme teles, l'en ne les povoit espargnier que  elles ne feussent excecutées, c'est assavoir que: du Chastellet,  elles toutes mittrées et ayans mis mittres sur leurs  testes, esqueles seroit escript ces mos: «Je suis ensorcelerresse,»  elles feussent menées ès hales de Paris, illec tournées  ou pilory, et crié publiquement que la justice d'icelles  femmes se faisoit tele que dit est, et, en après, assez tost  seroit faite, pour ce que elles estoient sorcieres, sanz  desclairer aucune autre cause; que d'ilec, elles et chascune  d'icelles feussent menées à la place aux Pourceaux  et arses comme sorcieres.
SAMEDI XIJe jour d'aoust, l'an IIIJxx et onze, par devant  mons.
le prevost, lui estant en jugement sur les quarreaux,  presens honorables hommes et saiges maistres Jehan Jouvenel,  advocat en parlement et prevost des marchans;  Pierre de Vé et Jehan Cuignot, advocas oudit parlement;  Dreux d' Ars, lieutenant dudit mons.
le prevost; Nicolas  Bertin, Ernoul de Villiers, Robert de Pacy et Jehan Fouquere,  examinateurs oudit Chastellet; fu samblablement  veu et leu, mot après autre, le procès cy-dessus escript  et confessions faites par icelles Jehennete de Brigue, dite  La Cordiere, et Macete, femme Hennequin de Ruilly,  prisonnieres cy-dessus nommées.
Et, ce fait, ledit mons.
le prevost demanda aus dessus diz maistres Jehan Jouvenel,  Pierre de Vé et Jehan Cuignot, leurs advis et oppinions  quel jugement estoit bon estre fait d'icelles prisonnieres.
Lesquieulx maistres Jehan Jouvenel et Pierre de  Vé, après plusieurs debas et altercacions dites entre eulx,  furent d'oppinion que l'en ne les povoit espargnier que  elles ne feussent excecutées comme sorcieres, c'est assavoir  d'estre arses, et, pour solempnité et exemple à tous,  elles feussent mittrées et menées ès hales de Paris, et illec  piloriées, et crié que la justice que elles avoient et soufferroient  estoit pour ce que elles estoient sorcieres, sanz  aucunement desclairer autre cause, pour les inconveniens  qui s'en pourroient ensuir.
Et ledit Cuignot qui, attendu  ce que, à cause des invocacions et ensorcelemens par  elles faiz, contenus esdites confessions, ne s'en est ensui  aucune mort d'omme, dist et fu d'oppinion que en ce cas  ne cheoit pas aucune combustion, mais cheoit en pugnicion  de longue prison; et toutesvoyes, nonobstant toutes  les choses dessus dites, furent iceulx conseilliers d'oppinion  que sur ledit procès l'en eust plus à plain conseil et  advis à saiges, afin de faire et proceder en ceste matiere,  qui est grande et pesante, et dont les cas ne sont aucunement  advenus dont ilz ayent eu cognoissance, ne veu  le jugement advenu, le plus seurement et meurement que  l'en porroit pour bonne equitté de raison.
LE MERCREDI ensuïant, XVJe jour d'icellui mois d'aoust,  l'an dessus dit, rapporta et dit, mons.
le prevost, que des  procès et confessions cy-dessus escrips, fais par Jehenne  de Brigue, dite La Cordiere, et Macete, femme Hennequin  de Ruilly, prisonnieres dessus nommées, il avoit le  contenu esdites confessions dit et rapporté de bouche, au  plus vray, et le plus diligenment que bonnement avoit  peu et sceu, à honorables hommes et saiges maistres Jaques  de Ruilly, president des requestes du Palais; Nicole de  Buïencourt, conseillier du roy nostre sire en parlement;  Jehan Le Coq, advocat en parlement; Eustace de La Pierre,  procureur illec, et Michel Marchant, advocat oudit Chastellet,  à tous et à chascun d'iceulx, separéement et diviséement,  par tous lesquieulx il avoit trouvé en conseil  qu'il ne povoit pas bonnement de raison espargnier icelles  prisonnieres que elles ne feussent arses comme sorcieres.
HENNEQUIN de Ruilly, demourant à Guerart, examiné  par moy, Nicolas Bertin, examinateur de par le roy nostre  sire ou Chastellet de Paris, sur le cas de l'emprisonnement  de sa femme, l'an mil CCCIIIJxx et onze, le jeudi  XVIJe jour d'aoust, dit que samedi derrenierement passé,  Jaquemin, son paige, trouva deux crapoux en la court  de l'ostel de lui qui deppose, soubz un auge de fust; et  ont esté soubz ledit auge jusques à hier, que l'un s'est  perdu, et l'autre, lui qui deppose l'a fait tuer par ledit  Jaquemin et percer d'un baston, où il est encores en  haste en ladite court.
Requis se, depuis que il les trouva,  il est empiré ou amendé de sa maladie, dit qu'il s'est tousjours  trouvé en un estat.
Dit oultre que, quinze jours avant ce que sa femme  feust prisonniere, il commença à admender, et est tousjours  admendé sanz gesir.
Requis se il se apperceut  oncques que sadite femme lui feist les poisons ou sorceries,  etc., dit que non, ainçois faisoit tousjours la courcée;  mais bien vit plusieurs fois elle et Jehennete la  devine parler ensamble, et entendi bien, lui qui parle,  que ladite Jehennete la devine disoit que ce avoit fait  Gilete, demourant à Paris.
Dit encores que maistre Jehan Truquan a emporté du  pain benoit, trois fueilles de pervenche, un charbon et  deux brins de senevé, qui ont esté trouvé dedens sa  couste; et de l'eschaudé, cire vierge et de la poix, qui  ont esté trouvez en son coffret.
Requis se il a riens fait  ausdiz crapouz, dit que, depuis que ilz furent trouvez,  lui et Georget Le Bourgois les boutoient d'un baston; et  de Georget ne faisoient nul samblant, mais celui qui a  esté trouvé adreçoit tousjours contre ledit Hennequin la  gueule bée.
Requis pourquoy il le fist tuer, dit que ce  fu pour ce que l'autre estoit perdu.
Et autre chose n'en  sauroit dire que ce que depposé en a en sa premiere  depposicion.
LE SAMEDI ensuivant, XIXe jour dudit mois d'aoust, l'an  dessus dit, par devant mons.
le prevost, lui estant en  jugement sur les quarreaux, presens honorables hommes  et saiges maistres Guillaume Porel, conseillier du roy  nostre sire en parlement; Dreux d'Ars, auditeur; Andrieu  Le Preux, procureur du roy nostre sire en Chastellet;  Ernoul de Villiers et Hutin de Ruit, examinateurs oudit  Chastellet; rapporterent et dirent, honorables hommes  et saiges maistres Jehan Truquan, lieutenant dudit mons.
le prevost, et Nicolas Bertin, examinateur en icellui  Chastellet, que, au commandement dudit mons.
le prevost,  ilz avoient esté veoir et visiter l'ostel et demeure  de Hennequin de Ruilly, ouquel ilz avoient trouvé plusieurs  herbes, pain benoit, eschaudez de la Saine, herbes,  cire vierge et poix, à euxl baillés tant par ledit Hennequin  comme par aucuns de ses parans et amis demourans  en la ville de Guerart, et lesquieulx leur avoient dit et  affermé par serement que icelles choses eulx avoient  trouvé, tant dedens le lit ouquel icellui Hennequin avoit  acoustumé de coucher et gesir, et aussi ladite Macete, sa  femme, comme ou fuerre dudit lit; et samblablement leur  avoit esté dit que en icellui hostel avoit eu certains botereaux,  dont l'un d'iceulx avoit esté tuez et l'autre se  estoit absentez, et lequel botereau mort ilz avoient apporté  oudit Chastellet, si comme partie de ces choses  estoient plus à plain contenues en la depposicion dudit  de Ruilly, cy-dessus escripte; et lesqueles herbes, pain  benoit, eschaudez, cire vierge, poix et botereaux, ilz  ont aujourd'uy apporté en Chastellet, et iceulx et chascun  d'eulx monstré à Macete, femme Hennequin de  Ruilly, prisonniere, detenue en icellui Chastellet pour  les causes dessus dites.
Après lesqueles choses ainsy faites,  icelle prisonniere, et par ledit mons.
le prevost, fu interroguée  de dire verité des choses dessus dites, laquelle et  par serement dist et afferma les confessions par elle faites,  cy-dessus escriptes, et lesqueles lui furent leues mot  après autre, estre vrayes, et que les herbes dessus dites,  à li monstrées, elle ne vit oncques, ne icelles ne mist ou  muça en la couste ou feurre de son lit; et quant aus  eschaudez et pain que l'en dit benoit, iceulx eschaudez  sont de la Cesne de deux ou trois jeudiz absolus que elle  a gardé, ainsi comme femmes ont acoustumé de faire, et  samblablement dudit pain benoit est de celui qui leur fu  donné à leurs noces; et quant aus cire et poix trouvez  en son coffre, verité est que iceulx elle gardoit pour faire  ses seurcils et plusieurs autres choses secretes qui sont à  usaige de femmes, sans ce que des choses dessus dites,  ou aucunes d'icelles, elle eust fait ou entencion de faire  aucun mal.
APRèS lesqueles interrogatoires et responces ainsi faites  par ladite Macete, prisonniere, dit fu à icelle par ledit  mons.
le prevost, et samblablement à Jehanne de Brigue,  dite La Cordiere, les jugemens cy-dessus diz contre elle,  et chascune d'icelles conseillié; et, ce fait, furent icelles  femmes menées à leur derrenier tourment en la place aus  Pourceaux, au lieu acoustumé, ouquel, en la presence de  honorables hommes et saiges maistre Jehan Truquan,  lieutenant dudit mons.
le prevost, et Nicolas Bertin,  examinateur en Chastellet, et aussi de Aleaume Cachemarée,  clerc criminel de la prevosté de Paris, et plusieurs  autres assistens illec envoyez par ledit mons.
le prevost  à estre presens à faire faire l'excecucion des jugemens  dessus diz, icelle Jehanne de Brigue, dite La Cordiere,  presente ladite Macete, continua et persevera par serement  ès confessions cy-dessus escriptes, par elle faites  contre icelle Macete; et oultre, dist, sur ce requise, que  Jean Laisné, prisonnier, duquel est faite cy-dessus plus  à plain mencion en ce present procès, lui dist comme il  mesmes avoit prins les biens de ladite damoiselle ou dame  de l'ostel de la royne, dont cy-dessus est parlé, en lui  priant très-affectueusement que elle voulsist dire comme  le dessus nommé Guïot avoit prins iceulx biens, comme  contenu est plus à plain en sa confession cy-dessus faite  et escripte, en laquelle elle continua et persevera; et aussi  dist et afferma que, elle estant prisonniere oudit Chastellet,  pour ce que le geolier d'ilec avoit perdue et adirée  une tasse ou hennap d'argent, et que par les gens d'icellui  hostel elle fu requise de savoir à dire bonnement, se elle  povoit, celui qui prinse avoit ladite tasse, un petit filz  appellé Jehannin, paige et varlet d'icelle geole, vint  parler à elle en la prison où elle estoit oudit Chastellet,  lequel très-affectueusement de son cuer, si comme il sambloit  à sa parole, pria et requist par deux fois l'une après  l'autre, elle qui parle, que, pour l'amour de Dieu, elle  ne voulsist pas encuser, ne dire ou enseignier qu'il eust eu  icelle tasse d'argent ou hennap, lequel il avoit eu, prins  et mis là où elle estoit; et que elle voulsist dire que la  chamberiere de ladite geole l'avoit eue et prinse, disant  que se ainsi elle qui parle le vouloit faire et dire, que  elle amenderoit de lui et lui feroit moult de biens.
Et  ladite Macete dist et afferma par serement, et en la presence  d'icelle Cordiere, que des accusacions et parolles  contre elle dites par icelle Cordiere, il n'en estoit riens  vray, mais les avoit icelle Cordiere controuvées sanz  cause et raison, et contre verité; et que jà soit ce que  elle eust aujourd'uy, en jugement sur les quarreaux, et  autrefois, cogneu avoir fait les ensorcelemens contenus  en ses confessions, toutesvoyes elle prenoit et print sur  Dieu et sur l'arme d'elle, et la mort que elle attendoit à  avoir et recevoir presentement, que en ce elle n'avoit  part sentement fait, ne n'estoit aucunement saichant,  participant ne consentant.
Et en cest estat finerent  icelles femmes leurs jours, et furent arses en enterinant  icellui jugement.
Et n'avoient aucuns biens soubz le roy.
AL.
CACHEMARéE.
COLIN LENFANT.
L'AN DE GRACE MIL CCCIIIIxx ET ONZE, le vendredi  XXIJe jour de septembre, de relevée, par devant  maistre Dreue d'Ars, lieutenent de mons.
le prevost,  present maistre Thomas de Bray, procureur en parlement,  fu fait venir et attaint en jugement, sur les quarreaux  du Chastellet de Paris, Colin Lenfant, prisonnier  detenu oudit Chastellet, pour ce que aujourd'uy, par les  gardes du mestier d'orfaverie, il a esté trouvé exposant  en vente sur Grant-Pont, à Paris, une tasse d'argent au  change Guillaume Ferot, laquelle avoit esté recommandée  pour emblée par le varlet du mestier de l'orfaverie.
Lequel prisonnier, juré aus sains Euvangiles de Dieu dire  verité sur ce que dit est et autres choses qui lui seroient  demandées, dit et afferme par serement qu'il est né de la  ville d'Evreux, marié illec à une femme née de la ville  de Hotot, entre Caen et Thorigny, qui aucune fois  va en la compaignie d'un escuïer nommé Phelipot de La  Londe, demourant près de Caen, a chevauché en guerre  comme varlet, et quant il estoit au pays, gardoit ses faucons  et les gouvernoit.
Et dit que, puis la Saint-Jehan ençà, il s'est entremis  de servir les couvreurs et maçons comme varlet servant,  et au soir se retraïoit en l'ostel d'une sienne mere, femme  Marin Loquet, couvreur de tuile, demourant en la rue  des Poulies, près de la porte Barbete; et que ou jour  d'ier, qui fu feste, environ entre deux et trois heures  après midi, en venant de la porte Baudet à Grant-Pont,  rataint un homme qu'il ne cognoist, qui tenoit en sa  main, tout descouvert, le hanap d'argent dont cy-dessus  est faite mencion, lequel lui pria que ledit hennap il  voulsist porter et vendre sur Grant-Pont aus orfevres, et  le donnast pour cinq frans, et riens mains, et que l'argent  qu'il recevroit il lui aportast à Sainte-Katherine du  Val des Escoliers, ouquel lieu il le attendroit jusques ad  ce qu'il feust retourné, au moins jusques à IJ ou IIJ heures  ensuïans.
Dit aussi que, en venant de laditte porte Baudet le chemin  droit à Grant-Pont, ilz arresterent en la rue de la  Vennerie, en l'ostel d'une femme qui serence chanvre,  à laquelle femme icellui homme emprumpta un pois, illec  pesa ladite tasse d'argent, et dist lors à lui qui parle que  icelle tasse il ne donnast aucunement pour moins de quatre  livres parisis, ou la lui rapportast au lieu dessus dit.
Et  atant se parti de li qui parle icelli compaignon, ne oncques  puis ne le vit, ne aussi paravant ce ne l'avoit veu  aucunement, ne ne scet sa demeure ne son nom.
Et lors  il qui parle aporta et exposa en vente sur Grant-Pont,  aus orfevres dudit lieu, ladite tasse; lesquieulx, pour  souspeçon qu'il n'eust icelle mal prinse et emblée, l'ont  fait admener prisonnier oudit Chastellet, où il est de present.
Et dit, sur ce requis, que tele est la verité que dit  est cy-dessus, et non autre.
Et, ce fait, fu fait remettre  en la prison de laquelle il avoit esté attaint, et, par ledit  lieutenant, commandé à Jehan Vilete, sergent à verge,  que hastivement il alast en ladite rue de la Vennerie, et  feist venir toutes les femmes tenans establies de ferrer  chanvre, pour estre par ledit lieutenant examinées sur ce  que dit est, comme bon lui sambleroit.
ET, ASSEZ TOST après ce, vint et retourna en jugement  ledit sergent, lequel admena Jehanne La Branchue et  Michelete La Saige, son apprentisse.
Lesqueles femmes,  examinées par serment sur ce que dit est, distrent, c'est  assavoir ladite Jehanne, que elle n'en savoit riens, pour  ce que elle n'avoit pas esté presente, et que oncques mais  n'avoit veu ledit Colin, prisonnier, qui leur fu monstré;  et icelle aprentisse dit que verité estoit et est que, sadite  maistresse absente, un orfevre nommé Boileaue, demourant  en la Cité de Paris, près de Saint-Denis de la Chartre,  et ledit prisonnier, avoient oujourd'ui, à son estal, pesé  à son pois une tasse d'argent, ne scet la cause pourquoy,  ne à quel fin, et que, icelle pesée, eulx deux s'en alerent,  elle qui parle ne scet où, ne qu'ilz devindrent; et autre  chose ne scet.
Et, ce fait, ledit lieutenant commanda  audit Jehan Vilete, à Richart Bide et Jehan de Berneval,  sergens à verge, que en quelque lieu que trouver pourroient,  hors lieu saint, ledit Boileaue, qu'ilz le meissent  prisonnier oudit Chastellet.
Lesquieulx sergens, et chascun  d'eulx, se chargerent de fere leur povoir, devoir et  diligence de faire et acomplir ledit commandement.
SAMEDI ensuïant, XXIIJe jour dudit mois de septembre,  l'an dessus dit, par devant mons.
le prevost, lui estant  en jugement sur les quarreaux du Chastellet, presens  maistre Dreux d'Ars, lieutenant dudit mons.
le prevost;  Andrieu Le Preux, procureur du roy nostre sire en Chastellet;  Martin Double, advocat du roy illec; Jehan de  Bar, Robert de Pacy, Hutin de Ruit et Jehan Fouquere,  examinateurs de par le roy nostre sire oudit Chastellet;  fu fait venir et attaint Jehan Boileaue, orfevre, lequel,  ou jour d'ier, avoit esté commandé estre emprisonné pour  les causes dessus dites; et après ce qu'il ot juré aus sains  Euvangiles de Dieu dire verité de ce que dit est, dit et  afferma par serement que verité est que, ou jour d'ier,  environ une heure après midi, en passant par la rue des  Poulies, à la porte Barbete, il vit Jehanne, femme Martin  Loquet, couvreur de tuile, laquelle lui pria et requist  que il voulsist boire de une chopine de vin avec elle et  un sien filz nommé Colin, et illec beut du vin nouvel  avec icelle Jehanne, sondit filz et une bonne vieille  femme demourant en l'ostel dudit Martin.
Lesquieulx,  après ce qu'ilz orent beu, il qui parle, ensamble ledit  Colin, se partirent de l'ostel d'icellui couvreur, et en  venant droit à la porte Baudet, pour ce que lui qui parle,  interrogué par ledit Colin de quel mestier il estoit, lui  avoit dit qu'il estoit orfevre, icelli Colin lui dist que il  avoit une tasse d'argent, et que pour l'amour et cognoissance  qu'il avoit à ladite Jehanne, sa mere, il lui voulsist  faire vendre icelle, et la li faire valoir ce que elle  valoit de raison.
Lequel deposant dist lors audit Colin  qu'il la lui monstrast, et il sauroit que elle pesoit, et lui  diroit au vray combien elle povoit valoir.
Lequel Colin,  assez tost après ce, en venant tousjours leur chemin, et  passant par la Vennerie, tira et saicha de son saing icelle  tasse, laquelle il qui parle, à l'estal d'une ligniere, pesa,  et dist lors audit Colin que elle povoit bien valoir V frans  et demi.
Laquelle tasse ainsi pesée, il qui parle s'en ala  vers le fossé Saint-Germain l'Auxerrois, où il avoit à  besoignier.
Et, assez tost après ce, en s'en retournant en  sa maison, en la Cité, vit que ledit Colin l'en admenoit  prisonnier ou Chastellet, et que après lui l'en apportoit  icelle tasse d'argent.
Et requiert que ledit Colin l'en  veuille faire venir, et, en sa presence, il lui dira ce que  dessus a deposé, qui est chose vraye, et que tele est la  verité.
ET, CE FAIT, fu attaint en jugement sur les quarreaux  le dessus dit Colin Lenfant, prisonnier, lequel, examiné  sur la confession dudit Boileaue, qui lui fu leue, dit et  afferma par son serement qu'il n'en est riens, ne oncques  ne beut avec lui, ne le vit en l'ostel de sadite mere, et  que ou jour d'ier il dist et deposa la verité du fait.
En  laquelle confession, par lui faite oudit jour d'ier, il continua  et persevera.
Et ainsi comme l'en le examinoit, vint  et comparu en jugement sur lesdiz quarreaux Robert  Hoquetil, demourant à Paris, en la rue de la Harpe, à  l'enseigne du Papegaut, lequel dist et afferma que ledit  Colin avoit ouvré en son hostel comme varlet, en la  compaignie d'un nommé Loquet, par l'espace de XV jours  et plus, et que, lundi derrenierement passé, ilz avoient  deffait leurs eschaffaulx, et ce jour c'estoit apperceuz, et  aussi sa femme et sa mesnie, que il avoit perdue une de  ses tasses d'argent, avec un drap de lit à sa chamberiere,  deux ou trois petites escueles; et laquelle tasse il avoit  recommandée estre prinse sur le Grant-Pont, à Paris, aus  orfevres d'ilec; et que pour ce que l'en lui avoit rapporté  et dit que elle estoit ou Chastellet de Paris, il requeroit  audit mons.
le prevost qu'il lui voulsist fere rendre,  en demonstrant des autres ses tasses d'argent pareilles  à celle que perdue avoit.
OUY lequel Robert Hoquetil, qui de vray accusoit  ledit prisonnier, et qui contre lui avoit souspeçon qu'il  n'eust mal prins icelle tasse d'argent, ledit prisonnier fu  fait de rechief jurer aus sains Euvangiles de Dieu qu'il  deist verité, tant là où il avoit prins ladite tasse, comme  se lui et ledit Boileaue avoient beu ensamble en l'ostel  de ladite Jehanne, sa mere.
Lequel ne voult aucune chose  cognoistre que dit avoit cy-dessus oudit jour d'yer et  aujourd'uy, fors tant qu'il dist que il se recordoit que  lui, ledit Boileaue, Jehanne, sa mere, et une autre bonne  femme demourant en l'ostel de sadite mere, avoient beu  ensamble du vin nouvel.
Et autre chose ne voult cognoistre  que dit a cy-dessus; et, pour ce, par l'advis et  deliberacion des conseilliers dessus nommez, veu et attendu  l'estat dudit Colin, prisonnier, qui, par sa confession,  est homme vacabond, de povre estat, et auquel  n'appartient pas avoir vaissele d'argent, et que d'icelle  tasse il a esté trouvé saisi, laquele est poursuie pour emblée  par ledit hoste du Papegaut, dont il a monstré les  pareilles et samblables; la deposicion dudit Boileaue, sa  vie, estat et bonne renommée, et qu'il n'est pas vraysamblable  que se ledit Boileaue eust icelle mal prinse, lui qui  est orfevre, n'eust mieulx sceu faire son prouffit de icelle  tasse d'argent que de la baillier audit prisonnier, qu'il ne  cognoist, pour porter vendre à Paris, et que lui-mesmes  eust bien vendue icelle sanz estre reprins de ce; consideré  aussi que ledit prisonnier dit que nul autre, fors ledit  Boileaue, ne lui bailla icelle tasse, la depposicion dudit  hoste du Papegaut, la variacion et denegacion par lui  faites en ce; delibererent et furent d'oppinion que il y  avoit cause assez, consideré que ledit prisonnier a esté  trouvé saisi d'icelle tasse, que l'en procedast contre lui  par voye de question, afin d'en savoir la verité par sa  bouche.
Ouyes lesqueles oppinions, ledit mons.
le prevost  condempna ad ce ledit prisonnier, et en sa presence.
CE JOUR de samedi, par devant ledit mons.
le prevost,  en la presence de maistre Dreue d'Ars, son lieutenant;  maistres Robert de Pacy, Hutin de Ruit et Jehan Fouquere,  examinateurs; fu de rechief attaint en jugement  sur les carreaux ledit Colin Lenffant, prisonnier, lequel,  pour ce que autre chose ne voult confesser oultre ce que  dessus est dit, en enterinant ledit jugement, fu mis à  question sur le petit tresteau.
Lui estant en laquelle, sanz  ce qu'il feust aucunement grevé d'eaue, requist instanment  que d'icelle il feust mis hors, et il confesseroit plenement  la verité de tous les larrecins par lui faiz et commis.
Ouye laquelle requeste, ledit prisonnier fu mis hors  de ladite question, mené choffer en la cuisine, en laquelle,  et, depuis ce, sur les quarreaux, il cogneut et confessa  que durant le temps qu'il a servy Phelipot de La Londe,  escuïer, dessus nommé, il a prins et emblé, par IIIJ ou  cinq fois, quatre ou cinq paires de robes linges qui sechoient  aus hayes emmi les champs, pour ce, si comme  il disoit, que celle qu'il avoit vestue ne valoit riens.
Et  dit que icelles robes linges il a usées.
Item, confessa que mercredi derrenierement passé ot  huit jours, que il servoit ledit Loquet, couvreur de maisons,  en l'ostel du Papegaut, en la rue de la Harpe, où ilz  ouvroient dudit mestier de couvreur, il, après disner,  après ce qu'il ot porté à sondit maistre, sur les maisons,  grant quantité de tuile, et en retournant par la sale basse  dudit hostel, trouva sur le dressouir qui estoit en ladite  sale la tasse d'argent dont cy-dessus est faite mencion, laquelle  il print et embla, et la mist et mussa en son sain.
Et dit que sur ledit dressouer n'avoit autre chose que ladite  tasse.
Et, ce fait, afin que ledit Loquet, son maistre,  ne s'apperceust dudit larrecin, et qu'il veoit que sondit  maistre avoit assez tuile devant lui pour ouvrer en la  journée, se parti dudit hostel sanz le sceu de sondit  maistre, s'en ala en l'ostel de sadite mere, et avec lui  porta ladite tasse d'argent, laquelle il mist et muça en  l'une de ses chauces, et mist icelle, après ce, dedens un  des liz dudit hostel, où elle a tousjours esté depuis lors  jusques à hyer, qu'il la porta dedens sesdites chausses en  l'ostel d'une bonne vielle femme potenciere demourant  près de sadite mere, afin que sadite mere ne s'en apperceust,  disant à ladite bonne femme que elle lui gardast ses  chausses; et dit que icelles et ladite tasse d'argent mise  et mussée dedens, il mist et jetta en un tonnelet wit qui  estoit oudit hostel, en la presence de ladite bonne femme;  ouquel elle fu jusques à heure d'après disner, que il retourna  la querir en entencion de la vendre.
Et dit que en apportant ladite tasse, et après ce qu'il  l'ot monstrée et que elle ot esté pesée par Jehan Boileaue,  dessus nommé, en l'ostel de la ligniere, et par la maniere  que dit est, et que lui et ledit Boileaue se furent departiz  l'un de l'autre, icellui prisonnier s'en ala sur le pont de  Paris, exposa en vente ladite tasse ou pris dessus dit, et  dit que, en ce faisant, il fu prins et admené prisonnier  oudit Chastellet.
Item, confessa que, en alant ou pays de Flandres avecques  ledit Phelipot, son maistre, au temps que le roy  nostre sire y faisoit guerre contre les Flamans, il, en passant  par une ville, ne scet quelle, print et embla deux  paires de chausses, qu'il a depuis usées.
Item, confessa que, deux ans a ou environ, que il estoit  avecques ledit Phelipot, son maistre, en la ville de Carpiquet,  près de Caen, en un hostel où il estoit logez,  il vit et apperceut que un bon homme mist un sachet de  cuir soubz le chevet d'un lit, ne sçavoit, il qui parle, la  cause pourquoy.
Et dit que après ce que ledit homme se  fu parti de la chambre, il s'en ala en icelle, print et trouva  ledit sachet soubz ledit lit, ouquel sachet il trouva XVJ s.
en vielz blans, qu'il print et embla, et atout se parti et  s'en ala de ladite chambre.
Item, confessa que, un an a ou environ, il trouva de  nuyt une vache qui estoit esgarée ou adirée, si comme il  disoit, en la ville de Bertheville soubz Bordel, laquelle  vache il fist vendre par le vacher de ladite ville, disant  que elle estoit à lui qui parle.
Et dit que d'icelle il ot et  receupt dudit vacher trois frans d'or.
Item, confessa que, un an a ou environ, il print et  embla, en l'ostel de sondit maistre, six escueles d'estain,  qu'il vendi depuis six soulz parisis, ne scet à qui.
Item, confessa que pour le temps qu'il demouroit avec  ledit Phelipot, son maistre, il a mal prins et emblé à sondit  maistre certaine quantité de blé froment qu'il avoit  en sa granche, dont lui qui parle portoit la clé, lequel  blé il portoit de nuit en l'ostel d'un nommé Nicolas, demourant  en la paroisse dudit Bertheville.
Et dit que par  XIJ fois ou environ il a ainsi mal prins et emblé ledit froment,  et à chascune fois recevoit dudit Nicolas V ou VJ s.;  ne se recorde combien il receut en somme toute.
Item, confessa que, un an a ou environ, que sondit  maistre et lui estoient avec messire Hebert Thesart, chevalier,  capitaine de Milly l'Evesque, il print et embla  une cuillier d'argent dudit capitaine, ainsi que l'en le  desservoit au disner, laquelle cuillier d'argent il vendi  depuis, VIJ s.
paris., à un orfevre dont il ne scet le nom,  demourant à Caen.
Item, confessa que, deux ans a ou environ, que il faisoit  ferrer les chevaulx dudit Phelipot de La Londe, son  maistre, en l'ostel de son mareschal, il qui parle, après  ce qu'il vit que ledit mareschal se fu parti de l'ouvrouer  et monté en sa chambre, print et embla douze fers à  cheval qui estoient avec autres fers oudit ouvrouoir, lesquieulx  fers il mist et mussa en son sain, et après les vendi  V s.
parisis à un autre mareschal nommé Guerart.
Item, confessa que, oudit jour qu'il embla ladite tasse  d'argent, il samblablement print et embla, oudit hostel  du Papegaut, un drap linge et deux escueles d'estain,  qu'il vendi depuis, ne scet à qui ne combien.
L'AN ET le jour de samedi dessus diz, par devant ledit  mons.
le prevost, en la presence de maistre Dreue d'Ars,  son lieutenant; maistre Helie de Jengoulour, advocat;  maistre Jehan de Bar, Robert de Pacy, Hutin de Ruit et  Jehan Fouquere, examinateurs; fu de rechief attaint et  admené en jugement sur les quarreaux Colin Lenfant,  prisonnier dessus nommé, auquel, presens les dessus nommez,  fu leue et recitée sa confession cy-dessus escripte,  laquelle confession il afferma estre vraye, et en icelle persevera,  disant que plus ne autre chose il n'avoit mesfait,  et que il avoit gaignié et desservi à mourir.
Et, ce fait,  fu par ledit mons.
le prevost demandé aus dessus nommés  leurs advis et oppinions.
Tous lesquieulx, concordablement,  dirent que, veues les confessions dudit prisonnier,  les perseveracions et les traïsons faites audit Phelipot,  son maistre, l'estat et gouvernement dudit prisonnier, que  icellui Colin, prisonnier, estoit digne de mourir, comme  inutile au monde, c'est assavoir d'estre pendu comme  larron, et en furent d'oppinion.
Lesquieulx oppinions  ouyz, et veu ce present procès, ledit Colin fu par ledit  mons.
le prevost condempné à estre pendu.
Ce jour de samedi fu ce jugement excecuté.
Et n'avoit aucuns biens.
AL.
CACHEMARéE.
JEHAN PELART.
INFORMACION FAITE par moy, Nicolas Bertin, examinateur  de par le roy nostre sire ou Chastellet de Paris,  du commandement de honorable homme et saige maistre  Jehan Truquan, lieutenant de mons.
le prevost de Paris,  à la requeste du procureur du roy nostre sire oudit Chastellet,  et contre Jehannin Pelart, varlet charretier, demourant  à Rosay en Brie, prisonnier oudit Chastellet.
Laquelle informacion ledit prisonnier a voulu valoir enqueste  sur ce que ledit procureur du roy nostre sire dit  et maintient que, samedi derrenierement passé ot huit  jours, ledit Jehannin Pelart, estant en la rue de la Vennerie,  à Paris, jura le villain serement, en rescouant  une houpelande que Robin Vasselin, sergent à verge,  avoit prinse pour et en nom de gaige, à la requeste des  fermiers de l'imposicion du grain vendu à la ville de Paris.
ROBIN VASSELIN, sergent à verge du roy nostre sire  ou Chastellet de Paris, demourant à Paris, près de la  porte de Montmartre, tesmoing oy et examiné sur ce que  dit est, et juré en la presence de partie, qui en riens ne  l'a voulu contredire, l'an mil CCCIIIJxx et onze, le lundi  VJe jour de novembre, dit et deppose par son serement  que, samedi derrenierement passé ot huit jours, environ  neuf heures devant midi, lui qui deppose, qui est sergent  des impositeurs du grain de la ville de Paris, vit passer  trois charrettes chargées de blé qui montoient par la rue  de la Vennerie, en alant vers le Chastellet; et, pour ce,  lui qui deppose y ala et fist arrester la derreniere charretée  que menoit ledit Jehannin Pelart, et print en ladite  charrete une petite houpelande à homme de deux draps,  l'un vermail et l'autre pers, en disant par lui qui deppose  que il emporteroit ladite houppelande.
Et ledit Pelart  respondi que non feroit; lequel qui deppose dist que si  feroit; et lors ledit Pelart dist que par le foutre Dieu non  feroit.
Et, sur ce, lui qui deppose emporta ladite houpelande  à la boite desdiz fermiers, et ala querre des autres  gaiges à autres charretes qui passoient.
Et quant les  maistres ou charretiers à qui estoient lesdites trois charretes  vindrent, la relevée, querre leurs gaiges qui avoient  esté prins, comme dit est, il qui deppose et Regnier  Fournier, sergens à verge, leur demanderent où estoit  celui qui avoit juré le villain serement; lesquieulx leur  respondirent que il estoit à leurs chevaulx, qui estoient  logez en leur hostel, en rue de la Vielz Tixerranderie.
Et,  pour ce, lui qui deppose et ledit Regnier retindrent l'un  desdiz charretiers tant que ilz eussent admené ledit Pelart.
Lesquieulx le admenerent à ladite boite en Greve; et, sur  ce, ledit Regnier mena ledit Pelart prisonnier oudit  Chastellet.
Requis se ledit prisonnier jura le vilain serement  que une fois, dit que non.
Et autre chose n'en scet.
REGNIER FOURNIER, sergent à verge du roy nostre  sire ou Chastellet de Paris, demourant en la Vielz Tixerranderie,  à l'Escu de France, aagé de L ans ou environ,  tesmoing, examiné sur ledit cas, l'an et le jour de lundi  dessus diz, et juré en la presence de partie, qui en riens  ne l'a voulu contredire, dit par son serement que samedi  derrenierement passé ot huit jours, environ neuf heures  d'avant midi, ainsi comme il passoit par la rue de la Vennerie,  il vit et apperçut ledit Robin Vasselin et ledit  Pelart, prisonnier, qui tiroient une houpelande l'un contre  l'autre; et, en tirant, ledit Jehannin Pelart dist audit Robin  Vasselin que par le sanglant foutre Dieu il n'emporteroit  point ladite houpelande.
De laquelle parolle il  qui deppose ot grant hide et fraïeur à son cuer.
Et dist  audit Robin que il tenist bien ledit Pelart, cuidant qu'il  le menast prisonnier oudit Chastellet.
Et lors il qui deppose  s'en ala en sa besoigne.
Et ledit jour, environ deux  heures après midi, il qui deppose estoit en Greve, et  trouva ledit Robin Vasselin et Guillemin Maupoint, clerc  desdiz fermiers, auquel Vasselin il demanda se il avoit  mené en prison oudit Chastellet ledit Pelart, lequel lui  respondi que non.
Et, sur ce, deux hommes, desquieulx  il ne scet les noms, vindrent devers lesdiz Vasselin et  Guillemin Maupoint, et leur demanderent ladite houpelande;  lesquieulx leur respondirent que ilz ne la leur  rendroient point, et que ils ne la bailleroient que audit  Pelart, à qui l'en l'avoit prinse.
Et lors yceulx deux  hommes alerent querre ledit Pelart et le admenerent en  Greve devant lesdiz Vasselin et Guillemin Maupoint, et  sytost que il fu arrivé devant eulx, iceulx Vasselin et  Guillemin Maupoint appellerent lui qui deppose, en disant  que c'estoit celui qui avoit juré le vilain serement.
Et lors lui qui deppose print ledit Jehannin Pelart et le  admena prisonnier oudit Chastellet.
Requis se ledit prisonnier  jura le villain serement que une fois, dit que non.
Et plus ne autre chose n'en scet depposer, sur tout diligenment  requis et interrogué.
OUQUEL lundi, VJe jour dudit mois de novembre, en  jugement sur les quarreaux du Chastellet, par devant  mons.
le prevost, presens maistres Jehan Truquan, lieutenant  dudit mons.
le prevost; Dreux d'Ars, auditeur;  Martin Double, advocat du roy oudit Chastellet; Andry  Le Preux, procureur du roy illec; Miles de Rouvroy,  Ernoul de Villiers, Nicolas Bertin, Hutin de Ruit et  Jehan Fouquere, examinateurs oudit Chastellet; en la  presence desquieulx, après ce que Jehan Pelart, prisonnier,  cy-dessus nommé, et aussi ledit procureur du roy  vouldrent prendre droit par l'enqueste cy-dessus faite et  escripte, par ledit maistre Nicolas Bertin, examinateur,  fu veu et leu, mot après autre, l'enqueste cy-dessus  escripte.
Et, ce fait, par l'oppinion des dessus diz, veu  l'ordonnance et dit jà pieçà fait par le roy Phelippe, sur  ceulx et celles qui diroient mal de Dieu, nostre createur,  de la vierge Marie, sa mere, en jurant le villain serement,  donné le ..., dit fu et deliberé que, pour le  delit commis par icellui prisonnier en jurant icellui villain  serement, il soit condempné, mis et tourné ou pilory,  ès hales, puis heure de prime jusques à heure de nonne,  et d'ilec ramenez prisonnier oudit Chastellet, et tenu prisonnier  au pain et à l'eaue, et, en après ce, par la peine  de prison, mis hors; et audit pillory feust crié solempnelment  la cause pourquoy il estoit tourné oudit pillory,  afin que d'ores en avant chascun y prenist exemple, et se  gardast de jurer tel vil serement.
Ouyes lesqueles oppinions  et veu ce present procès, ledit mons.
le prevost  condempna icellui prisonnier ad ce que dit est.
Lequel jugement fu excecuté le mardi, VIJe jour de  novembre, l'an mil trois cens quatre-vins et onze.
AL.
CACHEMARéE.
JEHAN ROTIER.
L'AN DE GRACE MIL CCC QUATREVINS ET ONZE, le  jeudi VIJe jour de decembre, en jugement sur les  quarreaux du Chastellet de Paris, par devant mons.
le  prevost, presens nobles hommes messire Baude de Vauvillier  et messire Hagaut de Haguenonville, chevaliers,  et maistres Oudart d'Atainville, bailli d'Evreux; Jehan  Truquan, lieutenant dudit mons.
le prevost; Dreue d'Ars,  auditeur; Andrieu Le Preux, procureur du roy; Jaques  du Bois, Michel Marchant, Denis de Bausmes, advocas  oudit Chastellet; Gerart de La Haye, Arnoul de Villiers  et Jehan Fouquere, examinateurs de par le Roy nostredit  seigneur oudit Chastellet; fu fait venir et attaint des prisons  d'icelli Chastellet Jehan Rotier, peletier, demourant  à Paris, en la rue Saint-Denis, prisonnier detenu illec, à  la requeste dudit messire de Haguenonville, pour ce que  icellui de Haguenonville dit et maintient, et a dit et maintenu,  en la presence dudit prisonnier, que, puis le mois  de may ença, icellui prisonnier a vendu et alienné une  sainture d'or avec un gobelet d'argent signé, au fons  d'icellui, aus armes ou devise de honorable homme et  saige Montagu, secretaire du roy nostre sire, et vendu  iceulx et l'argent appliqué à son prouffit, au desceu dudit  de Haguenonville.
Lequel prisonnier, juré aus sains Euvangiles  de Dieu dire verité des choses dessus dites et  autres qui lui seroient demandées, dist et afferma par  serement, sur ce requis, qu'il est nez de la ville de Rouen,  varlet peletier fourreur, lequel audit mestier, et aussi à  servir ledit de Haguenonville et autres chevaliers et  escuïers suivans les guerres, a gaignié sa vie et gaigne  par chascun jour au mieulx qu'il puet et scet.
Et dist que,  à la feste que fist le roy nostre sire, nagueires, au mariage  de messire Loys de Namur, chevalier, et de madamoiselle  de Harecourt, il servy iceulx de Haguenonville et  madame sa femme tant en l'ostel d'iceulx mariez, où ilz  estoient lors logez, près de Saint-Pol, comme en l'ostel  de feu messire Gerart de Montagu, chevalier, pere d'icelle  dame, comme varlet peletier fourreur; et en ce temps  fourra plusieurs garnemens à iceulx mariez, pour lesquieulx  il acheta à plusieurs marchans de la ville de Paris  des fourreures pour lesdiz mariez, d'aucune desqueles il  accreust l'argent aus marchans qui les lui vendirent, soubz  confiance qu'il avoit que par lesdiz mariez l'argent qu'il  devoit pour iceulx feust par eulx rendu aus marchans  ausquieulx il avoit accreu lesdites denrrées.
Et est voir  que sur le partement que firent iceulx mariez de la ville  de Paris pour aller ou pays de Caux, où ilz sont demourans,  il qui deppose se trait devers ladite dame et lui  exposa les choses dessus dictes; par laquelle dame, afin de  contenter iceulx marchans, lui fu baillié une petite sainture  de soye noire, clouée dessus à petis cloux d'or, avec  le gobelet d'argent dont cy-dessus est faicte mencion; et  par icelle dame lui commandé que il vendist icelles choses,  et en acquitast sondit seigneur et elle aus marchans à qui  ilz povoient devoir.
En obeissant auquel commandement,  il qui parle vendi lesditez sainture et gobelet à un orfevre  nommé Thomas de Croiast, pour ce present en jugement  par devant lui, c'est assavoir: ladite sainture huit frans,  et ledit gobelet au pris de douze soulz l'once; lesqueles  sommes d'argent ainsi par lui receues, il païa à plusieurs  marchans d'icelle ville de Paris ce qu'il leur povoit devoir,  et le residu dudit argent appliqua à son singulier  prouffit, en deducion et rabat de ce que lui povoient  devoir iceulx mariez pour sa peine et deserte, faite en  fourrant les robes d'iceulx, comme dit est dessus; et  de la maniere du bail à lui fait par icelle dame desdites  sainture et gobelet, et aussi de la cause pourquoy elle les  lui bailla et encharga à vendre, comme dit est, il s'en  rapporte du tout ou dit et depposicion d'icelle dame,  et par la depposicion d'icelle, sur ce examiné, lui absent,  veult prendre droit.
Et plus ne autre chose ledit  prisonnier, qui lui portast prejudice, autrement que dit  a dessus, ne voult cognoistre: et, pour ce, fu fait remettre  en la prison de laquelle il avoit esté attaint,  comme dit est.
OUYES lesqueles accusations cy-dessus faites par ledit  chevalier, la confession et denegacion dudit prisonnier  par lui sur ce faites, comme escript est cy-dessus, et la  submission par lui faite en soy rapportant de toutes  icelles accusacions ou dit et depposicion d'icelle dame;  attendu ce que par ledit sire de Haguenonville est tesmoignié  ladite madame sa femme estre de present à Paris  en l'ostel dudit feu messire Gerart, son pere, par l'advis  et deliberacion des conseilliers et assistans dessus nommez,  icelli mons.
le prevost dist, ordonna, appointa et  commanda audit maistre Dreue d'Ars que il se transportast  devers icelle dame et l'examinast sur les choses dessus  dites, circonstances et deppendences d'icelles, au mieulx  et plus diligenment que bonnement pourroit et tout ce  que par elle trouveroit, il rapportast le plus brief que  bonnement pourroit, afin de proceder oultre à la delivrance  ou encombrier dudit prisonnier, comme ou cas  appartendroit.
LE VENDREDI ensuïant, VIIJe jour dudit mois de decembre,  l'an dessus dit, en la presence de honorables  hommes et saiges maistres Jehan Truquan, lieutenant du  dudit mons.
le prevost; messire Baude de Vauvillier, chevalier;  Andrieu Le Preux, procureur du roy en Chastelet;  Arnoul de Villiers, Nicolas Bertin, Robert de Pacy  et Hutin de Ruit, examinateurs de par le roy nostre sire  oudit Chastellet; dist et rapporta en jugement ou grant  parc dudit Chastellet, le dessus dit maistre Dreue d'Ars,  que, en obeissant au commandement à lui fait ou jour  d'ier, et dont cy-dessus est plus à plain faite mencion, il,  ledit jour d'yer, avant heure de disner, se transporta en  l'ostel dudit feu messire Gerart de Montagu, ouquel il  trouva noble dame madame Jehanne, femme dudit sire de  Haguenonville; et laquelle, après ce qu'il lui ot dit et exposé  la cause pour laquelle il estoit envoyé par devers elle par  le commandement et ordenance dudit mons.
le prevost,  lui dist et afferma par serement et pour verité que, elle  estant en esbatement avec plusieurs dames du pays de  Caux, lesqueles, par le commandement du roy, estoient  venues à Paris à la feste que fist ledit seigneur pour les  noces d'icellui de Namur et damoiselle de Harecourt,  elle vit par plusieurs fois icellui prisonnier, à elle par  ledit maistre Dreue nommé, qui ouvra de peleterie tant  en l'ostel de son dit feu seigneur de pere, comme en  l'ostel où ledit sire de Haguenonville, son seigneur et  mary, et elle estoient logez, près de Saint-Pol, et lequel  prisonnier, pour ce, si comme il disoit, qu'il estoit du  païs de Caux, sondit seigneur et mary avoit bien en voulenté  et plaisir qu'il conversast environ eulx, les servisist  de fourrer leurs garnemens, et y gaignast sa vie comme  un autre varlet fourreur feroit; et au temps que ycellui  prisonnier ouvra en l'ostel de sondit feu seigneur de pere,  ouy dire que à une relevée d'après disner, par aucuns  des gens dudit hostel lui fu porté à boire, pour ce  qu'il disoit qu'il avoit grant soif, une pinte de vin avec  un gobelet d'argent; et que se jour au soir que ledit prisonnier  ot laissié euvre quant l'en ala en la chambre où il  avoit ouvré pour cuidier prendre et recouvrer icelli gobelet,  l'en ne l'avoit aucunement trouvé; et n'en ot l'en  pour lors aucune souspeçon contre icelli prisonnier qu'il  eust mal prins ou emblé icelly gobelet, pour ce que entre  ses mains il avoit très grant quantité de peleterie, en quoy  il eust peu plus faire de domaige à sondit seigneur, et en  avoir plus grant prouffit que ledit gobelet ne valoit.
Lui  dist avec ce, icelle dame, que, elle estant avec lesdites  dames, vit et apperceut une petite sainture d'or assise sur  un tixu de soie noire que avoit sainte la dame de Saumon,  fille de mons.
de Bellangues, capitaine de Rouen, et que  pour la beauté et plaisance que elle ot en icelle sainture,  elle fist tant que par icelle dame lui fu baillé et prestée  icelle sainture, laquelle elle garda par certain temps, et  tant qu'il lui fu dit que icelle dame s'en estoit alée de  Paris oudit païs de Caux, où elle demouroit; et recordant  que sondit seigneur de Haguenonville aloit oudit  pays de Caux pour certaines ses besoignes qu'il y avoit à  faire, pria et requist son dit seigneur, qui estoit sur son  partement, que icelle sainture il voulsist faire porter et  rendre à icelle dame de Saumon; lequel son seigneur print  ès mains d'icelle dame de Haguenonville ladite sainture  d'or, mist et bouta en son sain au dessus de sainture, et  atant se parti d'elle et s'en ala au giste en la ville de  Pontoise, en sa compaignie ledit prisonnier monté à cheval,  si comme depuis ce elle l'a ouy dire et repeter à son  dit seigneur et mary.
Et plus ne autre chose ne scet  depposer des choses dessus dites à elle requises, sur tout  diligenment interroguée et examinée.
DIST avec ce, rapporta et tesmoigna, icelui maistre  Dreue, que après ce qu'il ot examinée icelle dame de  Haguenonville, vint par devers lui noble dame madame  Biete de Montagu, femme dudit defunct messire Gerart,  laquelle dist, depposa et afferma par serement, que environ  le temps que ledit prisonnier dessus nommé fourra  robes en leur hostel, tant pour sondit feu seigneur et  mary comme pour lesdiz seigneur de Haguenonville et  madame sa femme, fille d'icelle madame Biete, et au  temps de la perdicion dudit gobelet d'argent, fu lors  perdue et adirée une houppelande moyenne à usaige  d'omme, qui estoit de drap vert d'Engleterre, et fourrée  d'escureulx rouges.
Ne scet ycelle dame Biete se ledit  prisonnier la print ou non, mais elle vouldroit bien que  par ledit mons.
le prevost icellui prisonnier feust sur ce  interrogué, afin d'en savoir la verité.
ET, CE fait, fu de rechief fait jurer, ledit sire de Haguenonville,  de dire verité sur la maniere de ladite sainture  à lui baillée par ladite madame sa femme.
Lequel dist et  afferma par serement qu'il se recorde que par sadite  femme lui fu baillée à Paris ladite sainture d'or pour porter  à icelle dame de Saumon, et que icelle il bouta entre  sa houpelande et son juppon, et en cest estat la porta  puis ladite ville de Paris jusques à Pontoise, en laquelle  ville, au giste, à son coucher, et en soy desvestant et  deschaussant, il print ladite sainture et la mist auprès de  lui sur le banc ou sur la fourme sur lequel il s'estoit deschaussé,  en entencion et voulenté de la prendre et trouver  au lieu où mise l'avoit, afin que au matin à son partement  il peust icelle prendre et emporter avec soy,  comme fait avoit par avant, pour la rendre à icelle dame  de Saumon.
Et dit que au lendemain matin, au partement  qu'il fist d'icelle ville de Pontoise, il oublia à prendre  icelle sainture, ne oncques puis ne la vit; et que quant  il vint par devers ladite dame du Saumon, il dist à icelle  comme sadite femme lui avoit baillée ladite sainture pour  icelle lui apporter et rendre, mais il l'avoit perdue en  chemin, ne savoit où ne en quel lieu, jà soit ce qu'il  eust plusieurs fois demandé au prisonnier et autres ses  familliers et serviteurs, qui pour lors chevauchoient avec  lui, s'ilz avoient point vue ladite sainture, ne qu'ilz  sceussent que elle feust devenue; lesquieulx et chascun  d'eulx lui avoient respondu que rien n'en sçavoient.
APRèS lequel rapport ainsi fait en la presence des  dessus nommez conseilliers, le dessus nommé prisonnier  fu attaint en jugement, et, lui sur ce interrogué et par  serement de dire verité des accusacions dessus dictes, ne  voult autre chose confesser que dit a cy-dessus qui lui  portast prejudice; et, pour ce, fut fait remettre en la  prison de laquelle il avoit esté attaint.
Et, ces choses  ainsi faites, fu par ledit maistre Jehan Truquan, lieutenant,  demandé aus conseilliers assistans dessus nommez  se l'en avoit cause de proceder à l'encontre d'icelli prisonnier  par voie extraordinaire, afin de savoir par sa  bouche la verité des accusacions dessus dites, ou comment  et par quelle maniere l'en avoit à proceder contre  lui.
Tous lesquieulx, veu la personne dudit prisonnier,  ses confessions et denegacions cy-dessus escriptes, par lui  faites, la maniere de la vendicion d'iceulx gobelet et sainture  faite à deux fois, par divers jours et grant intervale  de temps, les depposicions d'iceulx seigneur et dame de  Haguenonville, l'honneur et estat des personnes d'iceulx  au regart dudit prisonnier, attendu ce que ledit seigneur  afferme icelle sainture valoir la somme de soixante livres  tournois, et ledit gobelet pesant sept onces d'argent ou  environ; ce que ledit prisonnier, au temps d'iceulx crimes,  estoit famillier domestique desdiz seigneur et dame  de Haguenonville, delibererent et furent d'oppinion  qu'il y avoit assez cause convenable pour proceder à  l'encontre de lui par voie extraordinaire de question,  afin de savoir par sa bouche la verité des accusacions  dessus dites, et d'icelle houpelande et aussi d'aucuns autres  crimes, se fais en avoit.
Ouyes lesqueles opinions et  veu ce present procès, ledit lieutenant condempna ad ce  ledit prisonnier en son absence.
EN ENTERINANT et acomplissant lequel jugement interlocutoire,  et après que icellui prisonnier ot esté de rechief  attaint en jugement sur les quarreaux dudit Chastellet,  et par ledit lieutenent interrogué en la presence des  dessus nommez conseilliers, afin qu'il deist la verité d'icelles  accusacions, et en lui disant que se il ne les disoit,  que par sa bouche et par voie de question et tourment  de gehine il le lui feroit dire, icelli prisonnier, pour ce  que autre chose en son prejudice ne voult confesser que  dit et escript est cy-dessus, et esqueles confessions il  continua et persevera, fu fait despouillier tout nu, mis,  lyé et estendu à la question sur le petit et le grant tresteau,  et, après ce qu'il ot eue de l'eaue en la maniere  acoustumée et fait certaines confessions, comme dit sera  cy-après, fu mis hors d'icelle question et mené chauffer  en la cuisine, ainsi qu'il appartient; en laquele, hors de  toute question et sanz aucune force ou contrainte que dit  est dessus, icelli prisonnier cogneut et confessa que verité  est que, au partement des noces messire Guillaume de  Namur et de madamoiselle de Harcourt, il, en la compaignie  et service dudit seigneur de Haguenonville, se  parti de la ville de Paris pour aler avec lui ou pays de  Caux, et le jour qu'ilz partirent, alerent au giste en la  ville de Pontoise, en laquelle ilz jeurent celle nuyt; et  au coucher que fist icellui sire de Haguenonville, et en  le deschaussant, il qui parle vit comme ledit sire de Haguenonville  attaint de son sain la sainture d'or dont cy-dessus  est faite mencion, et icelle mist auprès de soy sur  le banc ou fourme sur lequel il estoit assis en soy deschaussant;  et au lever que fist le lendemain matin icellui  chevallier, et qu'il fu yssu hors de la chambre où il avoit  couchié, il qui parle ala en ladite chambre pour prendre  le mantel et autres besoignes dudit chevalier qu'il trouveroit  illec, afin que aucune chose ne feust perdu et adiré;  et, en ce faisant et serchant, trouva ladite sainture ou lieu  et place où ledit sire de Haguenonville, ledit soir, l'avoit  mise; laquelle sainture il qui parle print, la mist en son  sain, et s'en ala avec ledit seigneur ou pays de Caux, en  la compaignie duquel il fu illec l'espace de trois sepmaines  ou environ, sanz ce qu'il ouyst oncques que icellui  seigneur demandast icelle sainture.
Et au retour qu'il  fist après en la ville de Paris, apporta avec soy icelle  sainture en la ville de Paris, en laquelle il vendi icelle  audit Thiebaut de Troust, orfevre, la somme de huit  frans, qu'il en receupt.
Et dist, sur ce requis, que en  l'estat qu'il print et trouva icelle sainture, il vendi icelle  audit orfevre.
Cogneut avec ce, ledit prisonnier, que, un pou paravant  les noces d'iceulx de Namur et de madamoiselle de  Harcourt, il, ouvrant du mestier de peleterie en l'ostel de  deffunct messire Gerart de Montagu, trouva à un jour la  garderobe dudit deffunct ouverte, en laquelle il, tempté  de l'ennemi, mal print une houpelande longue à usaige  d'omme, de drap vert d'Engleterre, fourrée d'escureulx  rouges, laquelle il porta ès hales, et illec la vendi à un  frepier des halles, du nom duquel il n'est record, la  somme de trois frans d'or, qu'il en receupt, qu'il a appliquez  à son singulier prouffit.
Dit avec ce, que environ XV jours après ce que dit est,  et qu'il ouvroit de peleterie en l'ostel dudit deffunct  messire Gerart, advint que, à un soir, l'en lui aporta à  boire en une pinte avec un gobelet d'argent; et dit que  quant il ot laissié l'ouvrer, il print icellui gobelet, et le  porta avec soy et le vendi audit Thibaut de Troust, orfevre,  la somme de trois frans, qu'il en receupt.
Et dit  que le gobelet dessus dit est celui qui aujourd'huy lui a  esté monstré en jugement sur les carreaux dudit Chastellet.
Cogneut oultre que, douze ans a ou environ, il, ouvrant  en la ville de Rouen, en l'ostel Mahiet du Pié, son  cousin, du mestier de peleterie, mal print et embla oudit  hostel, à une foiz, un hanap de madre, qu'il vendi, en ladite  ville, douze soulz.
Et, avec ce, à une autre fois, douze  doz de gris par lui semblablement venduz, en icelle ville,  la somme de douze soulz parisis.
Et dit que oncques plus  de larrecins il ne fist, et autre chose ne voult cognoistre;  et, pour ce, fu fait remettre en la prison de laquelle il  avoit esté attaint.
LE SAMEDI IXe jour de decembre, l'an dessus dit, par  devant mons.
le prevost, lui estant en jugement sur les  carreaulx du Chastellet, presens honorables hommes et  saiges maistre Pierre Chanteprime, Guillaume Porel et  Jehan des Quatre Marez, conseilliers du roy nostre sire  en parlement; Jehan Truquan, lieutenant de mons.
le  prevost; Martin Double, advocat du roy en Chastellet;  Dreux d'Ars, auditeur; Girart de La Haie, Hutin de  Ruit et Jehan Fouquere, examinateurs de par le roy  nostredit seigneur oudit Chastellet, fu de rechief fait venir  et attaint ledit Jehan Rotier, prisonnier, lequel, et  par serement, et sanz aucune force ou contrainte, continua  et persevera ès confessions cy-dessus escriptes, par  lui ou jour d'yer faites, qui lui furent lues mot après  autre, et afferma le contenu en icelles estre vray par  la fourme et maniere que escriptes sont cy-dessus; et  atant fu fait remettre en la prison de laquelle il avoit  esté attaint.
ET, CE FAIT, par ledit mons.
le prevost demandé fu  ausdiz presens conseilliers leurs advis et oppinions qu'il  estoit bon de faire dudit prisonnier, et s'il y avoit cause  assez pourquoy l'en deust proceder à sa condempnacion.
Tous lesquieulx, veu l'estat dudit prisonnier, qui est  homme vacabond; la valeur d'icelle sainture, prisiée par  ledit seigneur de Haguenonville; la mesvente par lui  faite d'icelle, par lui donnée pour huit frans; ledit gobelet  d'argent, pesant six onces, par lui donné pour trois  frans, les multiplicacions et reiteracions de larrecins par  lui faiz à diverses fois à ses maistres; la traïson par lui  commise, en desrobant ses maistres et ceulx sur qui il a  ouvré, demouré et conversé; delibererent et furent  d'oppinion que l'en ne le pouvoit espargnier qu'il ne  feust excecuté comme lerres, et qu'il estoit un très-fort  larron, et avoit desservy estre pendu comme tel.
Ouyes  lesqueles oppinions et veu ce present procès, ledit mons.
le prevost condempna icellui Jehan Rotier à estre excecuté  comme tel, et ainsi le prononça.
OUQUEL IXe jour de decembre, icellui Jehan Rotier fu  mené à son derrenier tourment, et illec continua et persevera  ès confessions oujourd'uy et autresfois cy-dessus  escriptes, et ne voult aucune autre chose cognoistre; et  atant ledit jugement contre lui prononcié fu excecuté, et  en cest estat fina ses jours.
Et n'avoit aucuns biens.
AL.
CACHEMARéE.
JEHAN CHOLET.
L'AN DE GRACE MIL CCCIIIIxx ET ONZE, le samedi,  XXVe jour de novembre, par devant mons.
le prevost,  lui estant en jugement sur les quarreaux du Chastellet,  presens honorables hommes et saiges maistres Jehan Truquan,  lieutenant dudit mons.
le prevost; Dreue d'Ars,  auditeur; Miles de Rouvroy, Nicolas Bertin, Robert de  Pacy, Hutin de Ruit et Jehan Fouquere, examinateurs  oudit Chastellet; fu fait venir et attaint des prisons dudit  Chastellet Jehannin Cholet, maçon, prisonnier detenu  oudit Chastelet, à la complainte de Guymart de Kagordel,  famillier de mons.
Guillaume des Bordes, chevalier,  pour ce qu'il a esté trouvé saisi par Pietre Loys,  famillier de mons.
de La Riviere, d'une certaine haguenée  noire, laquelle a esté emblée et mal prinse en l'ostel  dudit chevalier.
Lequel prisonnier, après ce que il ot juré aus sains  Euvangiles de Dieu dire verité des choses dessus dites  et autres qui lui seroient demandées, cogneut et confessa,  sanz force et contrainte, qu'il est nez de la ville de Soissons,  povre varlet laboureur, maçon et charpentier, lequel  aucunes fois a servy messire Baude de Vauvilliers,  chevalier du guet, comme garde de chevaulx, Thevenin  de Lylle, comme varlet queux, et en l'ostel de messire  Guillaume des Bordes, chevalier, estant à Paris, tant  comme varlet charpentier, comme varlet maçon, et en  plusieurs autres lieux de la ville de Paris.
Et dit que mardi derrenierement passé, environ heure  de soleil couchant, ainsi comme par maniere d'esbatement  il estoit alez veoir et visiter le concierge de l'ostel  dudit messire Guillaume des Bordes, fu par icelli consierge  requis qu'il voulsist mener boire une sienne haguenée  noire à la riviere de Saine.
à la priere duquel  consierge, il qui parle monta sur ladite haguenée, icelle  mena boire en la riviere de Saine, et en après la ramena,  et icelle loga à l'enseigne du Coq, en la rue Saint-Martin,  et le corps de il qui parle aussi, sanz ce que aucunement  il remenast icelle haguenée en l'ostel dudit mons.
Guillaume  des Bordes, ne le feist savoir audit consierge en  aucune maniere; ouquel hostel du Coq il qui parle fu et  a esté logié puis ledit mardi jusques au jour d'yer, qu'il  fu prins et emprisonné oudit Chastellet.
Et cependant,  c'est assavoir le jeudi ensuivant dudit mardi, vendi  icelle haguenée à un escuïer nommé Phelipot de Juilly,  la somme de XIIIJ escus, dont il en receupt XIIJ escuz lors,  et le jourd'uy lui avoit esté promis par le varlet dudit escuïer  lui rendre et restituer un escu ou XVIIJ s., pour icellui  restans à païer d'icelle somme; et desquieulx XIIJ escus  il avoit acheté la robe et le juppon, avec les chauces, solers,  chapperon et robes linges dont il estoit vestu, et  aussi une tasse, une sainture et une bourse.
Et dit que tele  est la verité des choses dessus dittes, et que c'est le premier  larrecin qu'il ait fait, et auquel il a esté prins et apprehendé  par justice, requerant lui estre sur ce, par ledit  mons.
le prevost, piteables et misericors, et, avec ce, sa  grace lui estre estendue et faite en ceste partie.
Et atant  fu fait mettre en la prison de laquelle il avoit esté  attaint.
CES CHOSES ainsi faites, par ledit mons.
le prevost demandé  fu aus conseilliers et assistens dessus diz leurs advis  et oppinions comment l'en avoit à proceder contre icellui  prisonnier.
Tous lesquieulx, veu l'estat et personne dudit  prisonnier, qui est homme de petit estat et gouvernement,  par sa confession, et homme vacabond, l'aage d'icellui,  qui est de XXVJ ans ou plus, la traïson et mauvaistié commise  par lui, soubz un umbre et confiance que ledit consierge  avoit de lui bailier ladite haguenée à mener boire,  et ce que par deux jours il a retenu icelle sanz la remener  en l'ostel dudit consierge, jà soit ce qu'il eust temps compettent  de soy adviser et pourveoir à remedier sur ce,  avec la valeur d'icelle haguenée, delibererent et furent  d'oppinion que pour savoir par sa bouche la verité d'aucuns  autres crimes, se faiz les avoit, et de sa vie et gouvernement,  il estoit dignes et avoit desservy estre mis à  question.
Ouyes lesqueles oppinions et veu ce present  procès, icellui Jehannin Cholet fu ad ce condempnez par  ledit monseigneur le prevost.
EN ENTERINANT lequel jugement, ledit Jehannin Cholet  fu fait venir de rechief en jugement sur les quarreaux,  en la presence dudit mons.
le prevost et autres conseilliers  dessus diz, et lui fu dit que des mesfaits par lui commis  il deist la verité, et que s'il ne le disoit, que à force  l'en lui feroit dire.
Et pour ce que autre chose que dit est  dessus ne voult cognoistre qui lui portast prejudice, il  fu fait despouillier tout nu, mis, lyé et estendu à la question  sur le petit tresteau, et, lui estant en cest estat, oultre  et par-dessus ce que cy-dessus a confessé, cogneut et  confessa que, un an a ou environ, lui estant varlet de  cuisine de Thevenin de Lysle dessus nommé, mal print,  en l'estable des chevaulx dudit Thevenin, une sele et  une bride à cheval, lesquelz il porta et vendi, en la rue  Saint-Denis, la somme de cinq solz parisis.
Item cogneut que, quatre ans a ou environ, lui pour  lors demourant en l'ostel dudit messire Baude de Vauvillier,  chevalier, print à une fois, en l'estable des chevalx  dudit chevalier unes estrevieres, lesqueles il vendi lors,  en la rue Saint-Denis, .IJ.
s.; et, à une autre fois, une houpelande  courte de drap vert, doublée ou fourrée de penne  noire, appartenant lors à Perrin Darçon, escuïer et serviteur  dudit chevalier; et laquelle houpelande il vendi à  un freppier ès hales, du nom duquel il n'est record, la  somme de XXXIJ s.
parisis.
Et, avec ce, avoir mal prins en  l'ostel dudit chevalier, ès aurmailles de la despense dudit  hostel, une tasse d'argent, laquelle il porta en l'estable  aus chevaulx dudit seigneur, et illec la despeça à une  fourche à fiens, et les pieces porta et vendi en l'ostel et  estal d'un orfevre demourant à Paris, soubz le Chastelet,  au lez devers la tennerie, la somme de XXIIIJ s.
parisis,  qu'il en receupt et appliqua à son prouffit; et, assez tost  après, se parti de l'ostel dudit chevalier sans ce que d'iceulx  biens ainsi mal prins il feist aucune restitucion ou  enseignement, jà soit ce qu'il ouyst par plusieurs fois dire  et demander aus gens de l'ostel dudit chevalier lesdites  tasse d'argent et houpelande par lui ainsi venduz.
Et dit que oncques jour de sa vie il ne fist plus ne autres  larrecins que cy-dessus a cogneues et confessées; et,  pour ce, fu mis hors d'icelle question, mené chauffer en  la cuisine en la maniere acoustumée, et en après ce qu'il  ot esté bien et longuement chauffé, et qu'il fu revestu,  fu incontinent ramené en jugement sur lesdiz quarreaux,  et illec, sanz aucune force ou contrainte, et par serement  sur ce par lui fait de rechief aus sains Euvangiles de Dieu,  continua et persevera esdites confessions, et afferma le  contenu en icelles estre vray par la fourme et maniere  que cy-dessus sont escriptes.
LE MERCREDI ensuivant, XXIXe jour de novembre, l'an  dessus dit, par devant mons.
le prevost, presens maistres  Oudart d'Atainville, bailli d'Evreux; Jehan Truquan,  lieutenant dudit mons.
le prevost; Dreux d'Ars, auditeur;  Nicolas Bertin, Hutin de Ruit et Jehan Fouquere,  examinateurs de par le roy nostre sire ou Chastellet de  Paris; fu fait venir et attaint en jugement, sur les quarreaux  dudit Chastellet, Jehannin Cholet, prisonnier dessus  nommé, lequel, sans aucune force ou contrainte, et  après ce qu'il ot juré aus sains Euvangiles de Dieu dire  verité et par serement, continua et persevera ès confessions  cy-dessus escriptes par lui autrefois faites, et afferma  le contenu en icelles estre vray par la fourme et maniere  que escriptes sont, et lesqueles lui furent leues mot après  autre, et ne voult autre chose cognoistre que dit a cy-dessus;  et, pour ce, fu fait remettre en la prison de laquelle  il avoit esté attaint.
SAMEDI IXe jour de decembre, l'an mil CCCIIIJxx et  onze dessus dit, après ce que en jugement sur les quarreaux  du Chastellet, par devant mons.
le prevost de Paris,  presens honorables hommes et saiges maistres Pierre  Chanteprime, Guillaume Porel et Jehan des Quatre  Marez, conseilliers du roy nostre sire en parlement;  Jehan Truquan, lieutenant dudit mons.
le prevost; Martin  Double, advocat du roy en Chastellet; Dreux d'Ars, auditeur;  Gerart de La Haye, Hutin de Ruit, et Jehan  Fouquere, examinateurs, etc., et sans aucune force ou  contrainte, icellui Jehannin Cholet, prisonnier dessus  nommé, ot perseveré et continué ès confessions cy-dessus  escriptes par lui autrefois faites, et lesqueles furent leues  mot après autre, icellui prisonnier dist et afferma par serement  le contenu en icelles confessions par lui avoir esté  dictes et faites, et icelles contenir verité par la fourme et  maniere que elles sont escriptes.
Et atant fu fait remettre  en la prison de laquelle il avoit esté attaint.
APRèS lesqueles choses ainsi faites, eu regart à l'estat  et personne dudit prisonnier, qui est simples homs labourer  et charpentier, les multiplicacions et valeur des larrecins  cy-dessus dites et escriptes, par lui faites et reiterées  en plusieurs lieux et diverses fois; la maniere de la  prinse par lui faite d'iceulx ès hostelz où il a demouré,  conversé et repairé; la traïson faite à ses maistres, et que  de l'argent par lui receu de la vendicion d'icelle haguenée  il s'est revestu, iceulx conseilliers dessus nommez  furent d'oppinion que l'en ne le povoit espargnier que  de lui, comme larron traitre à ses maistres, ne feust faite  justice, et qu'il estoit un très fort larron.
Ouyes lesqueles  oppinions et veu ce present procès, icellui Jehannin  Cholet, prisonnier, fu par ledit mons.
le prevost condempné  à estre excecuté comme larron, c'est assavoir  pendu.
Lequel jugement fu, cedit IXe jour de decembre IIIJxx  et onze, excecuté.
Et n'avoit aucuns biens.
AL.
CACHEMARéE.
PERRINOT COUSIN.
L'AN MIL CCCIIIIxx ET ONZE, le lundi XIe jour de decembre,  par devant mons.
le prevost, lui estant en jugement  sur les quarreaux ou Chastellet de Paris, vint et  fu present maistre Guillaume Certain, secretaire de mons.
le duc de Lorraine, lequel, par maniere de denonciacion,  et à fin civile, dist et rapporta audit mons.
le  prevost que nagueires, environ la Saint-Martin d'iver  derrenierement passée, avoit esté fait un très mauvais  murtre, environ minuit, en la ville de Soucy, près de  Sens, en l'ostel d'un nommé Thibaut des Quarreaux, qui  avoit espousée la cousine germaine dudit maistre Guillaume.
Ouquel hostel, ledit Thibaut absent, fu tuée et  murdrie la femme d'icellui et la fille de ladite femme, qui  estoit aagée de VIIJ à IX ans; et aussi fu telement batu un  enffant, filz de ladite femme, tant et si enormement, que  a pou qu'il ne fu tué en la place; et fu ledit cas commis  et perpetré par un nommé Perrinot Cousin, varlet desdiz  mariez, qui se nommoit oudit hostel Perrin Dessaune.
Lequel Perrin, après ledit cas advenu, print, desroba et  emporta certaine quantité des biens desdiz mariez, et  dudit hostel s'estoit parti et absenté, sanz ce que depuis  il ait esté veu ne ouy de lui aucunes nouvelles, jusques à  nagueires, qu'il estoit et est venu à la cognoissance dudit  maistre Guillaume que ledit malfaitteur estoit ad present  demourant à Paris, en la rue des Rosiers.
En l'ostel duquel  malfaiteur, il, pour le bien de justice, avoit esté  pour icellui cas admenez prisonnier ou Chastellet de Paris.
Lequel malfaiteur il n'avoit pas trouvé, mais avoit  trouvé seullement sa femme qui lui dist que ledit malfaitteur,  son mary, estoit alez le dimenche precedent en  la ville de Senliz, pour certaines besoignes qu'il y avoit  à faire, en requerant par ledit maistre Guillaume, oudit  mons.
le prevost, que sur ce lui pleust pourveoir de tel  remede et bonne justice comme en tel cas appartenoit à  faire.
OUYE la clameur duquel maistre Guillaume, et veu  l'estat de sa personne, attendu aussi l'enormité du cas  advenu tel que dit est dessus, ledit mons.
le prevost,  par le conseil des assistens, commanda à Guillemot Piart,  sergent à cheval du roy nostre sire ou Chastellet, ou au  premier autre sergent à cheval dudit Chastellet, que en  quelque lieu que trouvez pourroit estre, hors lieu saint,  en la ville, viconté et prevosté de Paris, le dessus dit  Perrinot Cousin, qu'il feust prins et admené prisonnier  oudit Chastellet, pour estre sur le cas dessus dit interrogué  et examiné, et au surplus procedé comme il seroit à  faire de raison.
PAR vertu duquel commandement, et en obeissant à  icellui, ledit Guillemot Piart, le mercredi ensuivant,  XIIJe jour dudit mois de decembre, l'an dessus dit, nous  rapporta que ou jour d'yer au soir, en la ville du Bourgel,  il avoit prins et apprehendé ledit Perrinot Cousin,  lequel il avoit oudit jour d'ui admené prisonnier oudit  Chastellet, ouquel il estoit de present, requerant que  de ce ledit mons.
le prevost le tenist pour deschargé,  mesmement que par le clerc qui garde le guichet il avoit  icellui fait enregistrer en la maniere qu'il est acoustumé  de faire des prisonniers admenez oudit Chastellet.
ET, CE fait, oudit jour, en jugement sur les quarreaux  dudit Chastellet, par devant ledit mons.
le prevost, presens  maistres Jehan Truquan, lieutenant dudit mons.
le  prevost; maistre Oudart d'Atainville, bailli d'Evreux;  Dreux d'Ars, auditeur; Miles de Rouvroy et Hutin de  Ruit, examinateurs, et Robert Le Moyne, lieutenant  du chevalier du guet; fu fait venir et attaint, des prisons  dudit Chastellet, le dessus nommé Perrinot Cousin,  lequel, après ce qu'il ot juré aus sains Euvangiles de  Dieu dire verité de tout ce qui lui seroit demandé, cogneut  et confessa par serement, sanz aucune force ou  contrainte, ne variacion ou denegacion quelconques, qu'il  est homme de labour et charretier, né de la ville de  Saint-Florentin en Bourgoigne, lequel comme varlet  charretier a tous les cours de sa vie, et passez sont XXX  ans, gaignié sa vie audit mestier, tant ès ville de Senz,  d'Aucerre, de Soussy, de Prouvins, comme en plusieurs  villes d'environ Paris et de Corbueil, en laquelle ville  de Paris il, environ IIJ sepmaines avant la Toussains derrenierment  passée, s'est mariez à une femme vefve, de la  compaignie de laquelle il se parti entre ladite feste de  Toussains et Saint-Martin d'iver derrenierement passée,  et lui dist qu'il aloit oudit pays de Saint-Florentin querre  aucuns pou de biens qu'il y avoit, et aussi pour vendre  certain heritaige qu'il avoit oudit lieu, et pour avoir de  l'argent qui lui estoit deu, afin que de ce ilz se peussent  amenager bien et convenablement, selon leur estat ensemble,  en ladite ville de Paris.
Et dit que d'icelle ville  de Paris il ala tout droit en ladite ville de Soussy, senz  ce qu'il alast aucunement en icelle ville de Saint-Florentin.
En laquelle ville de Soussy il se aloua par journée seulement  à un homme de labeur demourant en icelle ville, et gaignoit  par chascun jour XVJ deniers parisis et ses despens, à  mener les chevaulx d'icellui.
Ouquel hostel il a demouré  par l'espace de trois sepmaines ou environ.
Pendant lequel  temps, et le seigneur dudit hostel absent, à un soir  après souper, ainsi comme il qui parle, ensamble un petit  filz de l'aage de VIIJ ou IX ans, nommé Jehannin, demourant  oudit hostel, estoient alez en l'estable aus chevaulx  dudit hostel pour les appareillier, tempté de l'ennemi, et  sanz aucune autre cause, d'un baston qu'il tenoit en sa  main, duquel il relevoit la lictiere des chevaulx, fery icelli  filz un coup en la teste, duquel il chey à terre au devant  de lui, et cuidant qu'il feust mort, jetta de son pié certaine  partie du fuerre estant en icelle estable sur le corps  dudit enffant.
Et ainsi comme il qui parle yssoit hors d'icelle  estable, vit et apperceut une petite fille de l'aage de  sept à huit ans ou environ, à laquelle semblablement  dudit baston il donna un ou plusieurs coups, ne scet lequel,  et la fist cheoir enmi la court; et d'illec il, par ladite  temptacion, ala ou bouge par bas dudit hostel, ouquel  il trouva la dame dudit hostel qui filoit sa quenouille,  à laquelle il, comme tout esmeu, dist ces paroles: «Dame,  il convient que vous me bailliez de l'argent.» Laquelle femme  lui respondi que elle n'en avoit point, et que elle ne lui  baudroit croix.
Et en ce mosment fery icelle femme sur  la teste plusieurs coups dudit baston, et la laissa en la  place comme morte.
Après lesqueles choses ainsi faites,  il qui parle, esmeu et tempté, comme dit est, rompi la  serrure du coffre d'icelle femme, ouquel il print un escu  de XVIIJ s.
et un franc en or, avec environ X ou XIJ s.
parisis en menue monnoie, deux aulnes de drap pers,  deux aulnes de drap gris, une sainture à usaige de femme,  ferrée d'argent, et, en après, print deux chevaulx, l'un  de poil gris et l'autre de poil noir, et la charrete et le  harnoiz estant oudit hostel, avec deux nappes et quatre  escueles d'estain; et, ce fait, se parti celle dite nuyt  d'icelle ville de Soussy, et tous iceulx biens apporta  et admena en la ville de Paris, et descendi en son hostel.
Et lors dist à sadite femme qu'il avoit admenez  et apportez iceulx biens de ladite ville de  Saint-Florentin.
DIT avec ce que desdites deux aulnes de drap pers il a  fait faire et tailler une robe à sadite femme et des deux  aulnes de gris il a fait faire une houpelande pour son  user, et lesdiz chevaulx et charrete il a venduz à trois  hommes dont il ne scet les noms ne leurs demourances;  par le moyen d'un corratier de chevaulx qui n'a que un  euil, demourant oultre la porte Saint-Honoré; et que ladite  sainture, nappes et escueles, sont en son hostel à  Paris; et quant à l'or et argent, il a icellui frayé et despendu,  et aussi l'argent qu'il a receu de la vente desdiz  chevaulx et charrete, et s'en est acquittiez, sauf tant que  celui marchant qui a eu le cheval noir lui doit encor  XXXV s., dont icellui corratier est respondant, moyennant  un peliçon de connins qu'il a de lui en gaige.
APRèS lesqueles confessions ainsi faites par ledit prisonnier,  et que par ledit monseigneur le prevost lui ot  esté demandé qu'il lui sambloit que l'en devoit faire de  lui, et s'il avoit desservy mort, et que icelli prisonnier ot  dit qu'il savoit bien qu'il estoit dignes de mort et l'avoit  très bien desservi, icelli mons.
le prevost, par le conseil  des assistens conseilliers dessus nommez, consideré l'affirmacion  faite par maistre Guillaume Certain, dessus nommé,  que lesdites femme et fille estoient alées de vie à trespassement,  condempna icellui prisonnier Perrinot Cousin, et  en sa presence, à estre trayné et pendu comme murtrier  et larron.
Lequel jugement fu excecuté oudit XIIJe jour de  decembre.
Et n'avoit aucuns biens.
AL.
CACHEMARéE.
ADAM CHARRETIER.
L'AN DE GRACE MIL TROIS CENS IIIIxx ET ONZE, le  dimanche XXIIIJe jour de decembre, de relevée, par  devant maistre Jehan Truquan, lieutenant de mons.
le  prevost, presens maistre Hutin de Ruit, examinateur ou  Chastellet de Paris et Andriet Le Preux, nottaire du Chastellet,  fu fait venir et attaint en jugement, sur les quarreaux  dudit Chastellet, Adam Charretier, pasticier et oubloyer,  né de Plouviers le Chastel, prisonnier detenu  oudit Chastellet, et admené à la complainte Gilequin  Maquelart, mercier, demourant devant le Sepulcre, disant,  en la presence dudit prisonnier, que hyer, qui fu samedi,  environ après heure de vespres, que l'en faisoit et  celebroit le salut devant Nostre Dame, estant ou Sepulcre  de Paris en la maniere acoustumée, ainsi comme il achetoit  et prenoit des chandelles de cire à une chandeliere  estant en ladite eglise, senti comme l'en lui coppa par  derriere le mordant de la sainture qui pendait à icelle,  et lequel lui a esté presentement monstré; et, en ce faisant,  se retourna et le plus près de soy trouva ledit prisonnier,  auquel il dist pourquoy il lui avoit coppé le  mordant de sa sainture, et qu'il lui voulsist rendre et restituer.
Lequel prisonnier dist à il qui parle qu'il ne savoit  de quoy il lui parloit, et qu'il n'estoit aucunement tenus  de lui rendre.
Et, en ce faisant, il qui parle et autres en  sa compaignie, qui presens estoient, regarderent entre  les piez d'eulz deux, et virent et trouverent icelli mordant  qui estoit choit à terre avec un coustel tout nu, lequel  mordant et coustel, ensamble ledit prisonnier, fu  lors prins, pour souspeçon d'avoir coppé icellui mordant,  et le admenerent prisonnier oudit Chastellet, ouquel  il est de present detenus.
Lequel prisonnier, sur ce  examiné, et après ce qu'il ot juré aus sains Euvangiles de  Dieu dire verité, dist et afferma par serement qu'il est  povre varlet pasticier et oubloyer, lequel, oudit samedi,  fu aus vespres en ladite eglise du Sepulcre, et vit comme  icellui mercier lui mist sus qu'il avoit coppé le mordant  de sadite sainture; mais il n'en est riens.
Et dit que tout le temps de sa vie, puis XXIIIJ ans ença,  il a gaigné sa vie audit mestier, tant en la ville de Paris,  à Chartres, à Orliens comme à Meleun, Senliz et Meaux,  sanz ce qu'il ait esté aucunement reprins ou convaincu  d'aucun crime ou delit.
Et dit qu'il ne scet que l'en veult  faire de lui, et qu'il est clerc, en possession et habit de  tonssure.
Et, pour ce, fu requis s'il savoit lire ou cognoistre  lettre aucune; lequel dist que non.
Et après plusieurs parolles sur ce dites, fu mandée et  faite venir en jugement oudit Chastellet Marion La  Liourde, fille de vie, demourant devant Saint-Denis de  la Chartre, amie dudit prisonnier, en laquelle il se rapporta  de tout ce que elle vouldroit dire pour et contre  lui, et par sa depposicion voult prendre droit.
Laquelle,  en la presence dudit prisonnier, dist et afferma par serement  que, trois ans a ou environ, elle demourant audit  lieu de Saint-Denis de la Chartre, et faisant pour les compaignons  de son corps leur voulenté et plaisir, ainsi  comme ilz estoient couchez ensamble en un lit, de nuyt,  et que par avant ce ilz avoient eu plusieurs fois compaignie  charnele ensamble, fiancerent de leurs mains et par  parolles li uns l'autre, et promistrent et jurerent li uns à  l'autre eulx entre espouser; et depuis ont demouré ensamble,  et eulx tenuz et reputez comme gens mariez, et alé et  venu par le pays gaignier ce qu'ilz povoient, c'est assavoir:  elle à la peine de son corps, à faire le plaisir et voulenté  des compaignons, et ledit son fiancé à sondit mestier,  le mieulx qu'ilz ont peu et sceu.
Et, ce fait, après ce que  par ledit lieutenant ot esté demandé audit prisonnier se  ladite Marion disoit voir, icelli prisonnier dist et afferma  par serement le cas estre tel comme icelle Marion dit et  afferme, et eulx avoir fiancé li uns l'autre, et paravant  lesdites fiançailles et depuis, eu compaignie charnele à  icelle Marion, laquelle dès lors il savoit bien non estre  pucelle.
Et atant fu fait remettre en la prison, de laquelle  il avoit esté attaint, ledit prisonnier, et icelle Marion detenue  prisonniere jusques ad ce que le procès dudit Adam  soit fait et acompli, après que icellui prisonnier ot esté  interrogué se le coustel trouvé entre ses piez estoit sien,  et qu'il ot dit que non, et ne le cognoissoit, et que icelle  Marion ot dit et affermé que ledit coustel elle avoit veu  par plusieurs fois en la possession dudit son fiancé, et lui  present.
LE SAMEDI XXXe jour de decembre mil CCCIIIJxx et  onze ensuïant, sur les quarreaux dudit Chastellet, par devant  mons.
le prevost, presens maistres Jehan Truquan,  Guillaume Drouart, lieuxtenans dudit mons.
le prevost;  Dreux d'Ars, auditeur; Andrieu Le Preux, procureur du  roy en Chastellet; Jaques du Bois, Oudart de Mont-Chauvet,  advocas oudit Chastellet; fu veu, leu et recité  mot après autre ce present procès ès confessions contenues,  ouquel icellui Adam Charretier, prisonnier, continua  et persevera sanz aucune force, et afferma les choses  cy-dessus escriptes, et les fiançailles et copulacion charnele  par lui faitte avec icelle Marion estre vrayes par la  fourme et maniere que escript et contenu est esdittes  confessions.
Et, ce fait, par ledit mons.
le prevost demandé  fu ausdiz conseilliers leurs advis et oppinions  comment l'en avoit à proceder contre ledit prisonnier.
Tous lesquieulx, eu consideracion ad ce que icellui prisonnier  s'est reputez comme clerc, veue sadite confession,  ensamble celle de laditte Marion, sa fiancée, furent d'oppinion  qu'il estoit personne inhabile, et tel qu'il ne povoit  ou devoit joïr ne user de privilege de clerc, mais  devoit estre tenu et reputé comme bigasmes, et que,  comme tel, il feust rez tout jus; et, oultre ce, veue la  personne dudit prisonnier qui est vacabond et oiseux, et  lequel, par la confession d'icellui prisonnier, et aussi de  ladite Marion, s'est, partie du temps dessus dit, vesqu et  gouverné de la gaigne d'icelle Marion; attendu que icellui  prisonnier a le pouce de la main destre tout encisé  par dedens, ce que ledit coustel et aussi ledit mordant furent  trouvez à ses piez, et que par icelle Marion ledit  coustel est cogneu estre et appartenir audit prisonnier, et  lequel elle lui a veu porter par plusieurs fois, si comme elle  a affermé par serement; delibererent qu'il y avoit cause  assez pour savoir par sa bouche la verité s'il avoit coppé  ledit mordant; attendu le lieu là où ledit delit fut commis,  et des autres crimes et deliz par lui fais et commis,  s'aucuns en avoit faiz, par voye de question.
Ouyes lesqueles  oppinions et veu ce present procès, ledit mons.
le  prevost condempna ad ce ledit prisonnier, et incontinent  fu fait rere tout jus par le barbier juré du roy nostre sire  oudit Chastellet.
EN ENTERINANT lequel jugement, le mardi ensuïant,  second jour de janvier, l'an dessus dit, par devant mons.
le prevost, lui estant en jugement sur les quarreaux dudit  Chastellet, presens maistres Jehan Truquan, lieutenant  dudit mons.
le prevost; Ernoul de Villiers et Jehan Fouquere,  examinateurs oudit Chastellet; fu fait venir et attaint  le dessus dit Adam Charretier, prisonnier, lequel  persevera et continua ès confessions cy-dessus escriptes,  et ne voult autre chose confesser; et, pour ce, fu fait  despouillier, mis, lié et estandu à question sur le petit  tresteau; et avant ce que l'en eust jetté sur lui comme  pou ou neant d'eaue, requist instanment qu'il feust mis  hors d'icelle question, et il diroit verité des larrecins que  fais avoit, dont il en y avoit plusieurs.
Et, pour ce, fu  fait mettre jus d'icelle question, et mené chauffer en la  cuisine en la maniere acoustumée; et illec, hors de toute  question, et en après en jugement sur lesdiz quarreaux,  sanz aucune force ou contrainte, cogneut et confessa que  oudit samedi, en ladite eglise du Sepulcre, il, du cousteau  qui presentement lui a esté montré, et lequel est  son coustel, coppa le mordant de la sainture d'un homme  qui estoit en ladite eglise, qui prenoit des chandelles de  cire d'une chandeliere vendant en icelle eglise chandelles  de cire; et lequel homme lui fu monstré en jugement  samedi derrenierement passé.
Cogneut avec ce avoir, puis cinq ans ença, continuelment  gaignié sa vie à embler et widier bourses, tant ès villes  de Paris, de Blois, Peviers, Puiseaux, Jargueau,  Thoir en Beauce, comme ès villes voisines desdites villes;  à plusieurs et diverses foiz widié plusieurs bourses  sans nombre.
Et est record que en la ville de Paris, ès  hales, il a widiée la value de .L.
bourses, dont en l'une  ot à une fois XXIJ s.
parisis, et ès autres moins et au dessoubz,  jusques à VIIJ ou IX blans, et riens moins.
Et dit que esdites villes il a par plusieurs fois, ès  foires, marchez et assemblées qui y ont esté, vuidié plusieurs  bourses à femme, et aussi tasses à hommes, par tel  et si grant nombre, qu'il n'en est record des lieux, ne  quantes en chascune ville, jà soit ce qu'il se recorde bien  que oncques en bourse qu'il widast il ne trouva plus  grant somme que de XXIJ s.
dessus diz, et au dessoubz jusques  à VIIJ blans.
Et dit que la premiere tasse ou bourse qu'il vuidast fu  en la ville du Puiset en Gastinoiz; en ensuïant a widié  plusieurs bourses, comme dit a cy-dessus.
Et autre chose  n'a voulu confesser, et, pour ce, a esté remis en la prison  de laquelle il avoit esté attaint.
EN L'AN dessus dit, le mercredi tiers jour de janvier,  par devant mons.
le prevost, presens honorables hommes  et saiges maistres Jehan de Saux et Guillaume Porel, conseilliers  du roy nostre sire en parlement; Jehan de Cessieres,  notaire du roy nostre sire et greffier criminel dudit  parlement; Jehan Truquan, lieutenant dudit mons.
le  prevost; Dreux d'Ars, auditeur; Andrieu Le Preux, procureur  du roy nostre sire oudit Chastellet; Ernoul de  Villiers, Robert de Pacy, Nicolas Chaon, Jehan Fouquere,  examinateurs oudit Chastellet; Jehan Du Chesne,  et Pierre Le Peletier, procureur oudit Chastellet; après  ce que Adam Chartier, prisonnier dessus nommé, ot, et  par serement, continué et perseveré ès confessions cy-dessus  escriptes, par lui autrefois faites, et lesquelles lui  furent leues mot après autre, et affermé le contenu en  icelles par lui avoir esté faites en et par la fourme et maniere  qui escript sont cy-devant, et qu'il ot esté mis à  part sur lesdiz quarreaux, de par ledit mons.
le prevost  demandé fu ausdiz conseilliers leurs advis et oppinions  comment il estoit bon de faire dudit Adam, prisonnier,  et s'il estoit dignes de recevoir mort.
Tous lesquieulx,  veues le nombre des bourses par lui cogneues avoir  prinses et vuidiées par plusieurs fois, en divers lieux, la  multiplicacion d'iceulx, les reiteracions d'iceulx larrecins,  la valeur d'icelles, et le sacrilege par lui commis en  coppant le mordant de la sainture, dont cy-dessus est faite  mencion, en l'eglise du Sepulcre, et le long temps qu'il  a qu'il commença à faire les larrecins dessus dites, avec ce  qu'il est homme oiseux et vacabond, delibererent et furent  d'oppinion qu'il estoit un très fort larron et que l'en  ne le povoit espargnier qu'il ne feust excecuté comme tel.
Ouyes lesqueles oppinions et veu ce present procès, ledit  mons.
le prevost condempna ad ce ledit prisonnier en sa  presence.
OUQUEL JOUR mesmes, après ce que ledit Adam ot  esté mené à son derrenier tourment, et lui estant à la justice,  dit et afferma par serement qu'il se recorde que le  jour de Saint-Denis derrenierement passé ot un an, il,  estant en l'eglise de Saint-Mathurin de Larchant, environ  heure de tierce, en la compaignie d'un gros prestre, court  homme, à un visaige rondelet et barbe roussette, qu'il  pense qui a nom messire Nicole, et est du pays de Normandie,  et frequentant chascun jour et chantant messe à  Saint-Innocent à Paris, et aussi d'un compaignon nommé  Perrin, qui est un homme de moïen estat, à un visaige  rondelet et un peu rousset, et lequel se disoit estre sergent  du Chastellet de Paris, vit comme ledit prestre  vuida, en laditte eglise, la tasse d'un homme, ne scet qu'il  avoit dedens; mais cedit jour, en disnant en ladite ville  de Saint-Mathurin, il ouy dire et confesser ausdiz prestre  et soy disant sergent qu'ilz avoient vuidié plusieurs  bourses, et samblablement il qui deppose leur dist qu'il  en avoit vuidié plusieurs, et atant fu ledit Adam executé,  et en cest estat fina ses derreniers jours.
Et n'avoit aucuns biens.
AL.
CACHEMARéE.
MARION DU PONT.
L'AN DE GRACE MIL CCCIIIIxx ET ONZE, le mercredi  XXe jour de decembre, en jugement sur les quarreaux  du Chastellet, par devant mons.
le prevost, presens messire  Baudes de Vauviller, chevalier; maistres Dreux  d'Ars, lieutenant dudit mons.
le prevost, Denis de Bausmes,  advocat en Chastellet; Girard de La Haye, Miles  de Rouvroy, Ernoul de Villiers, Nicolas Bertin et Jehan  Fouquere, examinateurs de par le roy nostre sire oudit  Chastellet; fu faite venir et attainte des prisons dudit  Chastellet Marion du Pont, fille de vie, repairant en Glatigny,  prisonniere detenue oudit Chastellet, et accusée  en sa presence par Hennequin de Tournay, marchant,  demourant à Chambli en Savoye, disant que dimenche  derrenierement passé, environ heure de vespres, il  ala en Glatigny en la chambre d'icelle fille, et illec s'esbati  avec elle.
Ouquel temps et heure, entre les autres  biens qu'il avoit en sa tasse, estoient nouez, en un petit  drapelet blanc, quinze escus d'or.
Et dit que, lui venu au soir en son hostel où il estoit  logez, trouva qu'il avoit perdu iceulx XV escus, et, pour  ce, le lundi ensuivant heure de prime retourna par devers  ladite fille, lui dist comme il avoit perdu sondit or,  lui pria et requist que icellui elle lui voulsist rendre, et  voulentiers lui donrroit bon vin.
Laquelle fille lui respondi  que riens n'en savoit, ne de ce n'avoit aucune  chose, et qu'il faisoit mal et pechié de lui mettre sus tele  chose; et pour la doubte et vergoigne qu'il ot de ce, s'en  retourna en son hostel et ès autres besoignes qu'il avoit  à faire parmi la ville de Paris.
Et dit que, lui estant ou jour d'ier de relevée sur le  Grant Pont de Paris, il vit icelle fille, laquelle exposoit  pour changer certains escus que elle tenoit en sa main;  et lors s'aprocha près d'elle, et trouva entre les mains  d'icelle, un escu d'or et un autre vielz escu de Flandres  rompu et cassé, qui estoit des escuz qu'il qui  parle avoit mis ensamble oudit drapelet; et lors lui  requist que sondit or elle lui voulsist rendre et restituer,  laquelle en fu refusant; et afin de restitucion,  et que de ce que dit est il feust restituez, fist icelle fille  prendre et admener prisonniere ou Chastellet, pour en  savoir par sa bouche, ou si comme il plairoit audit mons.
le prevost, la verité.
Par lequel mons.
le prevost icelle  prisonniere, et par serement, fu interroguée de dire verité  sur ce que dit est, et autres choses qui lui seroient  demandées.
Laquelle cogneut et confessa que elle est née  de la ville de Corbie, de laquelle elle se parti IIJ ans a ou  environ; et puis icellui temps a fait de son corps à sa voulenté,  tant audit lieu de Corbie, à Beauvaiz, à Senliz et  en la ville de Paris; et que verité est que dimenche derrenierement  passé, de relevée, icelli marchant s'esbati  avec elle et ot sa compaignie; lequel, quant il ot elle  païée, s'en ala là où il lui pleust; et le lundi ensuivant,  matin, vint devers elle, et lui requist comme elle lui  voulsist baillier et rendre certaine quantité de florins  qu'il disoit avoir perduz au temps qu'il avoit esté oudit  dimenche en sa chambre.
Auquel elle respondi que riens  n'en avoit, ne savoit aussi que c'estoit; et, pour ce, s'estoit  partiz d'elle sanz ce que elle sceust riens d'iceus florins  ou perte dudit marchant.
Et est voir que, ou jour  d'ier, icellui marchant la trouva sur le pont de Paris, où  elle faisoit changer de l'or que elle avoit en ses mains;  lequel lui requist, comme dessus avoit fait, que ledit or  elle lui rendeist; et, pour ce que elle en fu refusant, la  fist admener prisonniere oudit Chastellet, où elle est de  present.
Et après plusieurs variacions et denegacions  sur ce par elle faittes, et interrogatoires à elle par  ledit mons.
le prevost faites et requises, icelle prisonniere,  sanz aucune force ou contrainte, cogneut et confessa  qu'il est verité que durant le temps que icellui marchant  estoit sur elle, et s'esbatoit oudit dimenche en sa  compaignie, sur laquelle il fu plus de demi-heure ou environ,  elle, à sa main senestre, print en la tasse d'icellui  marchant, qu'il avoit sainte et mise de costé sur lui, et laquelle  tasse elle trouva ouverte, et en une des bourses  d'icelle tasse, un petit drapelet blant noué, lequel elle  muça ou fuerre du lit sur lequel ilz estoient couchiez,  sanz ce que en icellui jour elle regardast aucunement  qu'il avoit dedens icellui drapelet, parce qu'il ne lui en  souvint aucunement.
Dit avec ce, que le lundi matin ensuivant, icellui marchant  vint devers elle qui parle en sa chambre, et lui  pria et requist, comme dit est, que icellui drapelet, ensamble  l'or qui dedens estoit, elle lui voulsist rendre, et  il lui donrroit très bon vin.
Ouquel elle donna telle response  que dit a cy-dessus; mais assez tost après ce que  icellui marchant se fu parti d'ilec, elle qui parle recordant  de la maniere comme prins avoit, oudit dimenche,  icellui nouet en la tasse dudit marchant, ala à son lit, ouquel  elle print icellui drapelet, et trouva en icellui XV  escus d'or, desquieulx elle en a baillié cinq d'iceulx escus  à la dame de La Caige, demourant devant Saint-Denis de  la Chartre à Paris; cinq autres d'iceulx acheta quatre  aulnes et demie de drap pers, dont elle a fait taillier une  cotte hardie et une simple à son usaige, et un chapperon  de drap vermail; deux d'iceulx escuz furent ou jour  d'yer trouvez sur elle par ledit marchant, et les trois autres  escuz elle a despensez.
Et dit que tele est la verité  que dit a cy-dessus derrenierement.
Requise se elle regarda  aucunement oudit dimenche qu'il avoit oudit drapelet,  dit par son serement que non, et que autre chose  ne scet, sur tout diligenment requise et examinée.
Et,  pour ce, fu fait traire à part sur lesdiz quarreaux, et remise  en la prison de laquelle elle avoit esté attainte, et  iceulx biens trouvez en nature, du consentement d'icelle  prisonniere, rendus audit marchant.
OUYE L'ACCUSACION, et veu l'estat de sa personne, les  confessions, variacions et denegacions sur ce par ladite  prisonniere faites, et que elle ne voult pas cognoistre  que oudit dimenche après la prinse par elle faite dudit  nouet et or qui dedens estoit, elle regardast aucunement  qu'il avoit dedens icellui; que dudit dimenche au lundi  ensuivant elle povoit et avoit temps assez de le restituer,  se elle en eust eu la voulenté; que après la requeste à lui  faite par ledit marchant de lui rendre son or, elle afferma  que elle n'en avoit ou savoit aucune chose; la maniere  de la prinse par elle sur ledit marchant faite, et en traïson  et fait appensé; consideré la vie, estat et gouvernement  d'icelle prisonniere, par l'oppinion et advis des conseilliers  assistens dessus nommez, dit fu et deliberé par ledit  mons.
le prevost qu'il y avoit cause assez, et avoit bien  desservy, attendu la valeur dudit larrecin par elle cogneu  avoir prins, que pour savoir se elle avoit faiz aucuns autres  larrecins, et afin de chastoyement, elle feust une fois  questionnée, et se elle confessoit plus avant que ce que  dit est, que l'en auroit sur ce plus plain advis et conseil  qu'il en seroit bon d'estre fait.
Et ainsi fu dit et prononcé  par icellui mons.
le prevost par sa sentence  interlocutoire.
LE DIMENCHE veille de Noël, XXIIIJe jour de decembre,  par devant maistre Jehan Truquan, lieutenant de mons.
le prevost, en la presence de maistre Andry Le Preux,  procureur du roy; Arnoul de Villiers et Hutin de Ruit,  examinateurs, fu mandée en jugement sur les quarreaux,  ou Chastellet de Paris, la dessus nommée Marion du  Pont, prisonniere, à laquelle, après ce que sa confession  cy-dessus escripte elle afferma estre vraye, fu dit par ledit  lieutenant que de ses autres larrecins et mesfaits elle  deist pleinement la verité, ou autrement l'en la lui feroit  dire.
Laquelle dist que autre chose que dessus est  dit elle n'avoit mesfait.
Et, pour ce, en enterinant le jugement  interlocutoire cy-dessus escript, elle fu mise à  question sur le petit tresteau; en laquelle, et depuis ce  qu'elle en fu ostée et mise hors, elle dist et confessa  pleinement ce que s'ensuit, c'est assavoir: que, un an  avoit ou environ, que elle demouroit et seoit au bourdel  à Beauvaiz, elle print et embla quatre frans en la  tasse d'un compaignon, lui estant et esbatement sur  elle.
Item, confessa que oudit temps que elle estoit alée  coucher avecques un chanoine de Beauvaiz, lequel elle  ne cognoist, elle print et embla à icellui chanoine une  bourse à boutons d'argent dorez, et sept frans ou environ,  qui estoient dedens en menue monnoye.
Item, confessa que en ladite ville de Beauvaiz, en l'ostel  Thomas Haquet, son maistre que elle servoit, elle  print et embla deux draps de lin, lesquieulx lui furent et  ont esté depuis ostez par une maquerelle demourant en  ladite ville, que elle ne cognoissoit ne ne cognoist que de  veue.
Item, confessa que, en l'ostel de sondit maistre, elle  print et embla, à une autre fois, une sarge et deux autres  draps, qui samblablement lui furent et ont esté ostez et  emblez par ladite maquerelle.
Item, confessa que, trois ans a ou environ, que elle demouroit  à Clermont en Beauvoisis, en l'ostel Jehan de  Mez, receveur illec, comme chamberiere, elle, par temptacion  et ennortement d'une fille nommée Marion, lors  demourant avec elle oudit hostel, et laquelle est depuis  alée de vie à trespassement, print et embla IIJ frans qui  estoient sur l'un des coffres de sondit maistre, lesquieulx  elle bailla lors à icelle Marion, ne oncques n'en ot aucun  prouffit.
Item, confessa que depuis, chez ledit receveur son  maistre, elle, par l'ennortement d'icelle Marion, print et  embla une sainture d'argent qui estoit à une des filles de  sondit maistre, laquelle sainture lui fu depuis ostée par ladite  Marion.
Item, confessa que, trois ans a ou environ, elle fu despucelée,  et a depuis demouré ès villes dessus dites, tant  en service comme à faire pechié de son corps, à Beauvaiz,  au bordel et cloistriere et de laquelle ville elle s'est  partie cinq mois a ou environ, et s'en est venue demourer  à Paris, en la rue de Glatigny, pour faire samblablement  pechié de son corps.
Et disoit par son serement que  plus ne autre chose elle n'avoit mesfait; et, pour ce, fu  fait remettre en la prison de laquelle elle avoit esté  admenée.
EN L'AN dessus dit, le samedi XXXe jour de decembre,  par devant mons.
le prevost, presens maistres Jehan Truquan  et Guillaume Drouart, lieuxtenans dudit mons.
le  prevost; Dreux d'Ars, auditeur; Andrieu Le Preux, procureur  du roy nostre sire en Chastellet; Jaques du Bois,  Oudart de Montchauvet, advocas oudit Chastellet; Jehan  de Tuillieres, Ernoul de Villiers, Nicolas Bertin, Robert  de Pacy, Nicolas Chaon, Hutin de Ruit et Jehan Fouquere,  examinateurs oudit Chastellet; fu faite venir et  attainte en jugement, sur les quarreaux dudit Chastellet,  Marion du Pont, prisonniere dessus nommée, laquelle et  par serement, en la presence desdiz conseilliers, et sanz  aucune force ou contrainte continua et persevera ès  confessions cy-dessus escriptes, par elle autrefois faites,  et lesqueles lui furent leues mot après autre; et aussi les  recorda et repeta de soy-mesmes paravant ladite lecture,  et afferma icelles estre vrayes, et les avoir faites et cogneues  par la fourme et maniere que escriptes sont cy-dessus;  et atant fu fait remettre en la prison de laquelle  elle avoit esté attainte.
APRèS lesqueles choses ainsi faites, demandé fu par  ledit mons.
le prevost, ausdiz conseilliers, leurs advis  et oppinions qu'il estoit bon et expedient de faire d'icelle  prisonniere, et se elle avoit desservi mort, ou quele  justice et pugnicion en estoit à faire.
Tous lesquieulx, veu  l'estat d'icelle prisonniere, le vil gouvernement d'elle, la  multiplicacion et la valeur des larrecins par elle faiz et  commis à plusieurs et diverses fois, tant à ses maistres que  elle a serviz, comme à ceulx qui s'esbatoient avec elle,  qui ont esté et sont choses faites en traïson et fait appensé,  le temps qu'il a que elle commença à faire icelles  larrecins, et les perseveracions et continuacions par elle  faittes en ce, delibererent et furent d'oppinion que l'en  ne la povoit espargnier, ne devoit, que elle ne feust  excecutée comme larronnesse, et que tele elle estoit et  l'avoit desservi.
Ouyes lesqueles oppinions et veu ce present  procès, ledit mons.
le prevost condempna icelle  Marion du Pont, prisonniere, à estre enfouye et excecutée  toute vive comme larronnesse, et que en tel cas est  acoustumé de faire.
Le mercredi tiers jour de janvier, l'an dessus dit, après  ce que ladite Marion, prisonniere dessus nommée, fu  menée à son derrenier tourment, et que elle, audit lieu,  ot perseveré et continué ès confessions cy-dessus escriptes  par li faites, le jugement dessus dit, contre icelle prisonniere  donné, fu excecuté, et en cest estat fina ses jours.
Et n'avoit aucuns biens.
AL.
CACHEMARéE.
ANDRIEU BOURDIN.
L'AN MIL CCCIIIIxx et onze, le samedi XXIIJe jour de  decembre, par devant mons.
le prevost, presens  nobles hommes messire Baude de Vauviller, chevalier,  Loys de Chevreuse, escuïer; maistres Jehan Truquan,  lieutenant dudit mons.
le prevost; Dreux d'Ars, auditeur;  Miles de Rouvroy, Robert de Pacy, Hutin de Ruit  et Jehan Fouquere, examinateurs de par le roy nostre sire  en son Chastellet de Paris; fu fait venir et attaint en jugement,  sur les quarreaux dudit Chastellet, Andrieu  Bourdin, charpentier, prisonnier detenu en icellui Chastellet,  et admené par les gardes jurez du mestier des orfevres  de Paris, pour souspeçon d'avoir mal prins et emblé  certaine et grant quantité de cendrée d'argent, pesant  huit mars IIJ onces XV esterlins d'argent, fondu en plusieurs  menues pieces, qu'il, ce jourd'huy, exposoit en  vente en la rue de la Saonnerie, à Paris, en l'ostel  Jehan Le Forestier, orfevre, demourant en icelle rue.
Lequel prisonnier, juré aus sains Euvangiles de Dieu  dire verité sur ce que dit est, et autres choses qui par le dit  mons.
le prevost lui seroient demandées, dist et afferma  par son serement qu'il est homme charpentier, aagé de  XXXIIIJ ans ou environ, et né de la ville de Maintenon, en  laquelle ville et ou pays d'environ il, tout le temps de sa  vie, a gaignié par sa peine, audit mestier de charpentier,  sa chevance, et c'est vescu et gouverné au mieulx qu'il a  peu et sceu.
Dit aussi que mardi derrenierement passé, en buvant ès  hales de Paris, en une taverne dont il n'est record de  l'enseigne, en la compaignie de deux escuïers, jeunes  hommes, nez, si comme il leur a ouy dire, de la ville de  Dreux, et des noms desquelx il n'est record, il, de son  or et argent, presta à iceulx escuïers XX frans qu'il avoit  sur lui, et, pour gaige de ce lui rendre dedens huit jours  ensuivans, lui baillerent quatre grans hanaps d'argent,  lesquieulx il, puis ledit jour jusques à hyer, a gardez au  mieulx qu'il a peu et sceu.
Ouquel jour d'ier, environ  heure de jour faillant, iceulx escuïers et lui qui parle se  assemblerent et burent en une taverne vers la place de  Greve, et là rendi à iceulx escuïers icelles quatre tasses,  par la priere qu'ilz lui firent, et, en lieu de ce, lui baillirent  en gaige la cendrée d'argent dont il a esté trouvé  saisi; lui distrent aussi qu'il vendeist icelle au mieulx qu'il  pourroit, et que du surplus que icelle cendrée valoit  mieulx que les XX frans qu'il leur avoit prestez, ilz vouloient  bien qu'il en feist son prouffit; parmy ce qu'il leur  promist rendre et païer, en la ville de Dreux, mardi prouchainement  venant, XIX frans pour leur part et porcion  d'icelle cendrée.
Et atant se departirent d'enssamble ce  jour d'ier jusques à aujourd'hui matin, qu'ilz ont de rechief  beu ensamble vers ladite place de Greve, et qu'ilz  lui ont dit qu'ilz s'en aloient au Cheriot, vers la porte  Saint-Honoré, monter à cheval pour eulx en aler audit  lieu de Dreux; et que ilz lui enchargerent mout fort  qu'il ne laissast point que, mardi prouchain, il ne feust  devers eulx audit lieu, et leur apportast de leur droit  d'icelle cendrée, XIX frans, et ilz lui feroient très bonne  chiere et paieroient bon vin, disans qu'ilz avoient honte  de porter vendre icelle cendrée, pour l'estat de leurs  personnes, et que ceste courtoisie et amictié il leur voulsist  faire.
à la priere desquieulx escuïers, et dont il ne  scet leurs noms ne aussi ne les cognoist, fors de veue,  pour ce qu'il a plusieurs fois beu et mengié avec eulx, il  qui parle, à très grant peine, se charga pour eulx de  vendre icelle cendrée, laquelle il a ce jourd'ui exposée  en vente audit orfevre, et icelle faisoit XL frans; lesquieulx  il eust voulentiers receuz, se ne feust ce que par  aucuns sergens du roy il a esté pour ce prins et admené  prisonnier oudit Chastellet, ouquel il est de present.
Et  dit que tele est la verité de l'accusacion dessus ditte  contre lui faite, et que autre chose que dit et cogneu a  cy-dessus il n'y a de son fait, et n'en est aucunement  coulpables, saichant ou consentant.
Et atant fu fait mettre  à part sur lesdiz quarreaux.
APRèS lequel examen dudit prisonnier ainsi fait, consideré  que, par les gardes jurez du mestier des orfevres, a  esté testmoignié icelle cendrée peser le pois dessus dit,  et chascun marc d'argent, en l'estat que elle est, valoir six  frans, ledit mons.
le prevost demanda ausdis conseilliers  s'il y avoit cause assez parquoy l'en deust contre lui proceder  par voie de question, afin de savoir par sa bouche  la verité comme prins avoit icelle cendrée.
Tous lesquieulx,  veu l'estat et personne dudit prisonnier, qui est  povres homs par samblant; le pois et valeur d'icelle cendrée,  qui est chose très souspeçonneuse; ce qu'il n'est  pas vraysamblable un tel povre varlet estre si riches  comme d'avoir presté XX frans à telz gens, dont il n'a  aucune cognoissance ou accointance, par sa confession,  et que par maistres Hutin de Ruit et Jehan Fouquere,  examinateurs dessus nommez, commis de nous à aler savoir  audit Cheriot se desdiz escuïers l'en avoit ouy aucunes  nouvelles, fu rapporté et dit que d'iceulx ilz ne  povoient avoir aucune cognoissance ne les povoient  trouver; delibererent et furent d'oppinion qu'il y avoit  assez cause de savoir par sa bouche la verité dudit cas.
Ouyes lesqueles oppinions et veu ce present procès, ledit  mons.
le prevost condempna ad ce ledit prisonnier.
EN ENTERINANT lequel jugement, icelui prisonnier fu  fait venir en la presence dudit mons.
le prevost; par lequel  lui fu dit que des accusacions dessus dites, et là où  il avoit prins ledit argent et cendrée, il deist verité, ou  l'en lui feroit dire par sa bouche et à force de question.
Lequel prisonnier ne voult autre chose que cogneu a cy-dessus  dire en son prejudice; et, pour ce, fu fait despouillier  tout nu, mis, lié et estendu à question sur le petit  tresteau, et après sur le grant; et, lui estant en cest estat,  après ce qu'il ot eu de l'eaue à boire, requist instanment  que hors d'icelle question l'en le meist, et il diroit verité.
Et, pour ce, fu fait mettre jus d'icelle question, mené  chauffer en la cuisine en la maniere acoustumée; en laquelle,  lui estant en cest estat, il cogneut et confessa que,  trois mois a ou environ, autrement du temps ne se  recorde, de nuyt, en la compaignie des deux escuïers  dont mencion est faite cy-dessus, l'un nommé Jehannin  et l'autre Adenet, lesquieulx, ou au moins l'un d'eulx,  avoit par long temps servi en l'ostel du seigneur de Mentenon,  furent en l'ostel d'icellui seigneur de Mentenon,  ouquel, et en la despence d'icellui hostel, furent lors  prins et emblez douze tasses et deux chandeliers d'argent,  lesquieulx ilz, d'un commun assentement, fondirent assez  tost après en icelle ville de Mentenon, en une chambre  par terre, là où ilz estoient logiez.
Tout lequel argent ilz  apporterent ensamble à Paris mardi derrenierement passé,  en entencion de le vendre, et l'argent d'icellui partir  entre eux.
Et dit que c'est l'argent dont il a esté trouvé  saisi, et que par iceulx deux escuïers il lui fu baillié pour  vendre; et disoient à lui qui parle qu'ilz auroient grant  vergoigne de le vendre pour l'estat de leurs personnes,  et, pour ce, le li baillerent.
OUYE la confession duquel prisonnier, rapporté de  bouche par ledit maistre Jehan Truquan audit mons.
le  prevost et autres conseillers dessus diz, estans en jugement  sur lesdiz quarreaux; consideré que, par icellui  messire Baude de Vauvillier, fu tesmoignié qu'il cognoissoit  bien la personne dudit sire de Mentenon, qui  est de son lignaige, et qu'il savoit bien tant de son estat  qu'il n'avoit pas si grand nombre de vaisselle d'argent;  deliberé fu, par les oppinions d'iceulx assistens, que de  rechief icellui prisonnier feust et presentement remis en  laditte question pour savoir au vray en quele ou queles  confessions il perseveroit, et aussi se il avoit fait aucuns  autres larrecins.
ET, POUR acomplir icellui jugement, fu icellui prisonnier  de rechief lié et estendu à ladite question sur le  petit tresteau, et, lui estant en cest estat, et aussi hors de  toute question, en la cuisine et sur lesdiz quarreaux, en  soy corrigant des confessions, variacions et negacions  par lui autrefois faites et cogneues, dit et afferma par son  serement et pour verité, que lui et autres compaignons  charpentiers, qui par long temps ont ouvré de leur mestier  en l'ostel et forteresse de Jehannin d'Estouteville,  escuïer, assis ou Perche, ou lieu que l'en dit et appelle  Vilebon, regardans entre eulx, ou mois d'aoust derrenierement  passé, que ilz avoient ouvré par lonc temps  oudit escuïer, dont il ne les vouloit païer et leur devoit  très grant quantité d'argent, et, par especial, estoit deu  à lui qui parle XIX frans de sa peine, se assemblerent eulx  cinq compaignons, en un jour dont il n'est record, en  eulx complaignant li uns à l'autre de la mauvaise paie  que leur faisoit icelli escuïer, et tant de ce pourparlerent,  que li uns d'eulx dist que il savoit bien où et sur  quoy ilz se pourroient bien païer des biens d'icellui escuïer,  et qu'il savoit bien les estres d'icellui hostel de  Villebon, et la despence où l'en mettoit la vaissele d'argent.
Et eulx ainsi assemblez, à un certain point du jour,  l'un d'iceulx cinq compaignons, nommé Hennequin, qui  est du pays de Picardie, ala oudit hostel de Villebon, et  lui qui parle et les autres trois ses compaignons demourerent  au dehors d'icellui hostel, en attendant que icellui  Hennequin eust fait ce pourquoi il estoit alez oudit hostel;  lequel Hennequin, retourné, dist à lui qui parle et sesdiz  compaignons que, en la despence dudit hostel, il avoit  prins onze tasses, douze cuilliers et deux salieres d'argent.
Toutes lesqueles choses il leur monstra, et d'ilec se  partirent et alerent en un hostel d'icelle ville, ouquel ilz  departirent entre eulx ladite vaissele d'argent, de laquelle  il qui parle ot à sa part deux tasses d'argent, lesqueles il  apporta et vendi à Paris, à Jehan Le Forestier, orfevre,  cy-dessus nommé et de lui receupt douze frans.
Et dit,  sur ce requis, que dudit larrecin il n'ot à sa part autre  chose que dit et cogneu a cy-devant.
Dit avec ce, que, ou jour d'ier, par lesdiz Jehannin et  Adenet, ses compaignons, et lesquieulx sont d'iceulx  cinq compaignons, lui fu baillié pour vendre la cendrée  dont il a esté trouvé saisi; lesquieulx lui dirent que elle  estoit venue de la part qu'ilz avoient eue de la desroberie  faite audit lieu de Villebon.
Et plus ne autre chose que  cogneu a cy-dessus ne voult cognoistre; et, pour ce, fu  fait remettre en la prison de laquelle il avoit esté attaint.
LE DIMENCHE ensuïant, XXIIIJe jour dudit mois, l'an  dessus dit, en jugement sur les quarreaux dudit Chastellet,  presens maistres Jehan Truquan, lieutenant dudit  mons.
le prevost; Andrieu Le Preux, procureur du roy  nostre sire oudit Chastellet; Ernoul de Villiers et Hutin  de Ruit, examinateurs en icellui Chastellet, fu fait venir  et attaint Andry Bourdin, dessus nommé, lequel, par serement,  sanz aucune force ou contrainte, continua et  persevera en la confession cy-dessus escripte, par lui derrenierement  faite.
Et pour ce que autre chose ne voult  cognoistre, par l'oppinion d'iceulx conseilliers, icellui  prisonnier fu fait despouillier tout nu, mis, lié et estendu  à la question, et, lui estant en cest estat et hors d'icelle  question, deist et afferma que un nommé Villemot, charpentier  du pays de Picardie, et demourant ou Perche,  est l'un desdiz cinq compaignons; et que lui, saichant la  venue de la royne faite en la ville de Nogent, se rendi  illec prisonnier; duquel cas, en son joyeux avenement,  elle lui fist grace et remission; et de ce est prisonnier eslargi  du bailli dudit lieu de Nogent à la prouchaine assise  qui sera audit lieu de Nogent.
EN L'AN dessus dit, le mardi XXVJe jour dudit mois de  decembre, en jugement sur les quarreaux du Chastellet,  par devant maistre Jehan Truquan, lieutenant de mons.
le prevost, presens maistres Jehan de Cessieres, notaire du  roy nostre sire et greffier criminel en parlement; Hutin  de Ruit et Jehan Fouquere, examinateurs oudit Chastellet,  fu fait venir et attaint, des prisons dudit Chastellet,  Andrieu Bourdin, prisonnier, detenu oudit Chastellet, et  accusé en sa presence par Jehan Biset, escuïer et famillier  de Jehannin d'Estouteville, escuïer dessus nommé,  disant que dudit prisonnier il avoit cognoissance, parce  que durant le temps que l'en avoit ouvré ou chastel et  fort de Vilebon, icellui prisonnier estoit maistre charpentier  des ouvraiges fais oudit chastel, et que puis  trois  mois ençà  ou environ, ou mois d'aoust, l'en avoit fait  très grant roberie de vaissele d'argent, c'est assavoir:  onze tasses d'argent pesant chascune un marc et plus, esmaillées  au fons, et à un chapiau de marguerites à pié;  deux salieres et XIIJ cueilliers d'argent, avec les estuiz de  cuir, et aussy le linge et dez manteaux: et que, pour  souspeçon d'icelles choses avoir mal prinses, il avoit esté  emprisonné à Nogent le Roy; et lui examiné sur ce  par le bailli dudit lieu, pour ce qu'il n'avoit aucune  chose voulu confesser, par certaine caucion par lui bailliée,  avoit esté eslargi à certain jour avenir, sanz ce  qu'il eut eu aucune grace du roy ou de la royne, ne fait  aucune confession en son prejudice.
Ouye l'accusacion  duquel escuïer, contre laquelle ledit prisonnier ne sçot  aucune chose dire, et aussi ne voult autre chose cognoistre  que dit a cy-dessus, et par deliberacion des conseilliers  dessus diz, ledit prisonnier fu fait despouillier tout  nu, mis, lié et estendu à la question sur le petit tresteau,  et ne voult autre chose confesser que ce que dit est qui  lui portast prejudice.
Et, pour ce, fut fait mettre hors  d'icelle question, mené choffer en la cuisine en la maniere  acoustumée et en après remis en la prison de laquelle  il avoit esté attaint.
CE JEUDI IIIJe jour de janvier, l'an dessus dit, par devant  maistre Jehan Truquan, lieutenant de mons.
le prevost,  presens maistres Pierre de Vé, advocat en parlement;  Andrieu Le Preux, procureur du roy nostre sire  ou Chastellet de Paris; Ernoul de Villiers et Jehan Fouquere,  examinateurs de par le roi nostre sire oudit Chastellet  de Paris; après ce que Andrieu Bourdin, prisonnier  dessus nommé, ot esté monstré en jugement, sur les  quarreaux dudit Chastellet, à honorable homme et saige  Jehan Mauterne, bailli de Mante et Nogent le Roy, icellui  bailli dist et afferma, par le serement qu'il a au roy  nostre sire, qu'il se recorde bien de la personne dudit  prisonnier, lequel est homme charpentier et marié, demourant  en ladite ville de Nogent, et qui, puis deux  mois ença, à la requeste de Jehannin d'Estouteville, escuïer  dessus nommé, ou de ses gens, serviteurs et familliers,  a esté emprisonné audit lieu de Nogent le Roy pour  souspeçon des desroberies faites en l'ostel dudit d'Estouteville,  estant au lieu que l'en dit Villebonne, et  contre lequel prisonnier les gens dudit escuïer avoient  souspeçon, tant pour ce qu'il ne frequentoit mès les ateliers  et compaignons charpentiers qui faisoient partie des  euvres encommencées audit Villebon, comme pour ce  qu'il ne ouvroit mais comme pou ou neant dudit mestier  de charpenterie; par devant lequel bailli, icellui prisonnier,  lui sur ce interrogué n'avoit voulu aucune chose  confesser de ladite desroberie, jà soit ce que par icellui  d'Estouteville et autres ses amis, au temps que la royne  et madame de Thouraine ont esté oudit lieu de Nogent  et pays d'environ, il eust esté plusieurs fois sommés et  requis d'en dire verité, pour en oster la souspeçon que  l'en avoit de ce contre aucuns, et que s'il confessoit la  verité, que l'en lui feroit sur le cas avoir grace et remission  du roy ou de la royne, toutesvoies ledit prisonnier  n'en avoit voulu confesser aucune chose, et, pour ce,  par lui, comme juge ordinaire, avoit esté eslargi à certain  jour avenir, moyennant certaine caucion par lui receue.
Pendant lequel eslargissement, et aussi pour ce qu'il avoit  ouy dire que ledit prisonnier estoit pour ce detenu oudit  Chastellet, et avoit sur ce fait certaines confessions, il  avoit esté en la maison dudit prisonnier, quis et serchié  partout, et avoit trouvez certains teiz de terre à quoy  l'en avoit fait fonture d'argent, si comme il apparoit par  iceulx, et ladite fonture jettée parmi la place de la chambre  d'icelli hostel en terre.
Et dit que dudit cas icellui  prisonnier est communement et nottoirement diffamé au  pays.
OUY LE RAPPORT et deposicion duquel bailli, faite et  rapportée de bouche par icellui, en la presence dudit  prisonnier, et que sur ce ledit prisonnier ot esté fait jurer  aus sains Euvangiles de Dieu dire verité, après plusieurs  denegacions et variacions sur ce par lui faites, cogneut et  confessa ledit prisonnier, sans aucune force ou contrainte,  que ou mois de septembre, vers la fin, par ceulx  qui avec lui furent à embler, audit lieu de Villebon, la  vaissele d'argent dudit d'Estouteville, ladite vaissele, au  moins ce qu'ilz en apporterent, c'est assavoir environ IIIJ  tasses d'argent, furent fondues en sondit hostel, lui present,  en certains teiz de terre, et la fonture d'argent dont  il a esté trouvé saisi, et lequel lui fu baillié, environ  quinze jours a, par les compaignons que cy-dessus a nommez,  dont l'un est gentilhomme, nommé Jehannin, et né  d'environ ledit lieu de Villebon.
Et dit que tele est la  verité que dit a cy-dessus, et non autrement.
CE FAIT, par l'advis et deliberacion d'iceulx conseilliers  dessus et derrenierrement nommez, oudit IIIJe jour  de janvier, consideré que la fonture trouvée en la possession  dudit prisonnier pese VIIJ mars d'argent et plus,  ce que ne pevent peser lesdites quatre tasses, au regart  des deux tasses d'argent par lui cogneues cy-dessus avoir  vendues, qui sont des pareilles et samblables à icelles IIIJ  tasses; et aussi que desdites touailles, nappes et doubliers  perduz audit lieu de Villebon, il ne veult aucune chose  cognoistre; deliberé fu que de rechief ledit prisonnier  feust questionné pour en savoir plus à plain la verité.
En enterinant lequel jugement, ledit prisonnier fu fait  venir en jugement sur lesdiz quarreaux du Chastellet, et  pour ce que autre chose ne voult cognoistre que dit a  cy-dessus en sa derreniere confession, icellui prisonnier  fu fait despouillier, mis, lié et estendu à la question sur le  petit tresteau; et avant ce qu'il feust comme pou ou  neant tiré, ne aussi qu'il eust gueires d'eaue jettée sur lui,  fu mis jus d'icelle question, et mené chauffer en la cuisine  en la maniere acoustumée, pour ce qu'il promist et  afferma par son serement dire verité de la maniere du  larrecin fait audit lieu de Villebon, et des circonstances  et deppendences, nonobstant quelques variacions, confessions  ou denegacions que faites ait cy-devant.
LEQUEL prisonnier, en jugement sur les quarreaux dudit  Chastellet, en la presence d'iceulx conseilliers, après  ce qu'il ot juré aus sains Euvangiles de Dieu dire verité  des choses dessus dites, à lui requises, et sanz aucune  force ou contrainte, cogneut et confessa, oudit IIIJe jour  de janvier, l'an dessus dit, et par serement, que lui,  comme maistre de l'un des ateliers de charpenterie que  l'en faisoit et a fait oudit lieu de Villebon, a ouvré en  icellui lieu par l'espace de deux ans continuelment ou  environ, dont grant somme d'argent, et jusques à XIX  frans, lui sont deubz de reste, et que, pour ce qu'il ne  povoit estre païez, il, environ le mois d'aoust derrenierement  passé, laissa à ouvrer de sondit mestier de charpenterie  audit lieu de Villebon, et se retrait avec sa  femme et enfans, et en son mesnaige, en ladite ville de  Nogent le Roy.
Durant lequel mois d'aoust, vint à lui  en son hostel un gentilhomme nommé Jehannin, né  d'environ ledit lieu de Villebon, et lequel est uns jeunes  homs de prime barbe, assez hault homme, qui, au vivant  de la dame dudit lieu, estoit demourant en icelli lieu, si  comme il lui semble, parce qu'il l'i vit plusieurs fois  aler, et du surnom dudit escuïer n'est record, avec lui  trois autres compaignons charpentiers qui avoient ouvré  oudit atelier en sa compaignie, l'un nommé Guillemot, qui  est du pays du Perche, l'autre Jehannin, et l'autre Hennequin,  nez du pays de Picardie, jeunes homes aagés  chascun de XXIJ ans ou environ, autrement de leurs surnoms  ou estatures n'est record, lesquieulx se complaindrent  à lui qui parle de ce qu'ilz ne povoient avoir denier  ne maille de ce qui leur estoit deu par Jehannin  d'Estouteville, seigneur dudit lieu de Villebon.
Et, pour  ce, dist icellui escuïer à lui qui parle que s'ilz le vouloient  croirre, qu'ilz seroient très bien païez, et trouveroient  bien sur quoy eulx desdomager, disant que il savoit bien  que, au temps dont ilz parloient ensamble, avoit eu moult  grant feste oudit hostel de Villebon, et qu'il avoit veu  que toute la vaissele d'argent que l'en avoit eu à icelle  feste estoit mis en seurté et refuge en la despence dudit  hostel; en laquelle despense ilz entreroient par un pertuys  qu'il y avoit veu, ayant regart sur les jardins dudit  hostel, et tant de ce pourparlerent, que eulx cinq s'accorderent  aler ensamble oudit lieu de Villebon, en entencion  et voulenté de prendre et avoir la vaissaile d'argent  qu'ilz trouveroient en icelle despence.
Et audit lieu  de Villebon, ainsi comme à un point du jour, alerent  tous cinq, et eulx estans audit lieu de Villebon se diviserent  en deux parties, c'est assavoir: ledit escuïer, en  sa compaignie ledit Guillot, et lui qui parle, et lesdiz  Jehannin et Hennequin en un autre lieu, c'est assavoir  entre la court et les jardins; et appointierent que lesdiz  escuïers et Guillot yroient querre ladite vaissele, et eulx  trois les attendroient au dehors en ladite court, comme  dit est.
Et dit que assez tost après ce qu'ilz furent ainsi  divisez, iceulx escuïers et Guillot s'en retournerent vers  eulx IIJ, et leur distrent qu'ilz avoient prins onze ou  douze tasses, douze ou treize cuilliers et deux salieres  d'argent.
Et d'un commun assentement dès lors s'en alerent  en la ville de Chasteauneuf, ouquel lieu ilz departirent  entre eulx toute icelle vaisselle, de laquelle il  qui parle, à sa part, ot seullement les deux tasses d'argent  par lui cy-dessus cogneues avoir vendues à Jehan Le  Forestier, orfevre, demourant à Paris, la somme de douze  frans, qu'il en receupt oudit mois d'aoust, sanz ce qu'il  vist oncques qu'ilz apportassent autre vaisselle d'argent,  ou linge, ne biens quelconques, que dit a cy-dessus.
Cogneut aussi que, ou mois de septembre derrenierement  passé, iceulx escuïers et Guillot vindrent veoir il  qui parle en son hostel à Nogent le Roy, et lors lui  monstrerent ce de ladite vaissele d'argent qu'ilz avoient  eu à leur part, et, par leurs prieres et requestes, firent  tant par devers lui qui parle, pour ce qu'ilz disoient que  ladite vaissele ilz n'oseroient vendre en l'estat que elle  estoit, qu'il se accorda que par eulx icelle vaissele feust  fondue en son hostel; laquelle fondirent en terre en sondit  hostel, iceulx escuïer et Guillot, en la presence de  lui qui parle; et disoit ledit escuïer qu'il le sauroit bien  fondre, pour ce que autrefois il avoit fondu de la vaissele  d'argent qu'il avoit gaignée ou pays de Flandres.
Et lors  avoient avec eulx, et fu fondu en sondit hostel six tasses,  deux salieres et six ou sept cuilliers d'argent; lequel argent  ainsi fondu, qui est celui argent dont il a esté trouvé  saisi, iceulx escuïer et Guillot emporterent avec eulx, et  s'en alerent là où bon leur sembla, sanz ce que oncques  puis il veist iceulx, jusques environ le mardi precedent  de son emprisonnement fait ou Chastellet, qu'il vint avec  iceulx ès hales de Paris, et aussi en la place de Greve,  qu'ilz lui monstrerent quatre grans tasses d'argent, et aussi  du lingot d'argent qu'ilz portoient sur eulx, avec la fonture  d'argent dessus dite, laquelle, à leur priere et requeste,  il porta pour la cuidier vendre en la rue de la  Saonnerie, à Paris, à celui orfevre dessus nommé, auquel  il avoit vendu lesdittes deux tasses d'argent, que lors il fu  prins par les sergens du roy, et admené prisonnier ou  Chastellet de Paris, où il est de present.
Et dit, sur ce  requis, que, environ IIJ sepmaines ensuïant la fonture dudit  argent fait en sondit hostel de Nogent le Roy, il fu  prins et emprisonné par la justice du lieu, pour souspeçon  qu'il ne feust consentant de ladite larrecin fait audit lieu  de Villebon, et que pour ce que contre lui l'en ne pot  riens prouver, et qu'il disoit qu'il en estoit innocent, il  fu par ledit bailli de Mante, moyennant certaine caucion  de IJc livres par lui baillée, eslargy à certain jour avenir.
Pendant lequel eslargissement il est venuz à Paris, et a  trouvé iceulx escuïer et Guillot, qui ladite vaissele d'argent  fondue lui baillerent pour vendre par la fourme et  maniere que cogneu a cy-dessus et confessé.
Et dit que  tele est la verité du fait et non autrement.
Et, pour ce, fu  fait remettre en la prison de laquelle il avoit esté attaint,  après ce qu'il ot dit que par plusieurs fois il a beu et  mengié avec lesdiz compaignons dessus diz qui furent à  faire ledit larrecin, et toutesvoyes ne les sauroit autrement  designer ou enseigner que dit a cy-dessus, ne nommer  leurs surnoms.
APRèS LESQUELES confessions faites par ledit prisonnier,  lesqueles furent leues mot après autre en la presence  dudit mons.
le prevost, et aussi de noble homme  messire Baude de Vauvillier, chevalier du guet; maistres  Jehan Truquan, lieutenant dudit mons.
le prevost; Dreux  d'Ars, auditeur; Andrieu Le Preux, procureur du roy  nostre sire en Chastellet; Jaques du Bois, advocas oudit  Chastellet; Ernoul de Villiers, Nicolas Bertin, Hutin de  Ruit, Gieffroy Le Goybe, Nicolas Chaon et Jehan Fouquere,  examinateurs, oudit IIIJe jour de janvier, l'an dessus  dit, et que par ledit mons.
le prevost leur fu demandé  leurs advis et oppinions qu'il estoit bon de faire  dudit prisonnier, et s'il y avoit cause assez pour le condempner  à mort, ou non, tous iceulx conseilliers, attendu  que ledit prisonnier cognoist avoir beu et frequenté  longtemps avec iceulx compaignons, desquieulx il n'a aucune  autre remembrance de leurs noms et surnoms que  dit a cy-dessus, ce qui n'est pas vraysamblable à croirre;  qu'il par long temps a ouvré et gaignié sa vie audit lieu  de Villebon, et, par ce, deust avoir adverti le bien et  prouffit des gens dudit hostel, et, par ce, a conmis en  fait traïson; la conspiracion et assemblée par eulx faites  d'un commun assentement et aguet appensé à faire ledit  larrecin, la valeur des biens perdus audit lieu, le  consentement donné par icellui prisonnier à fere ledit  larrecin, ce qu'il en a eu sa part; et aussi est trouvé saisi  de chose souspeçonneuse, venue et yssue du larrecin fait  audit lieu de Villebon, le consentement par lui donné,  longtemps après ledit larrecin fait, de fondre icelle vaissele  en sondit hostel; qu'il ne puet trouver celui ou  ceulx qui lui baillerent à vendre ladite cendrée et fonture,  quele chose n'est pas vraysamblable, attendu que  pour ledit cas il avoit esté accusé, et, pour ce, prisonnier  eslargi; qu'il ne s'est aucunement repenti de son larrecin  et pechié fait par la maniere que dit est, mais de  son povoir vouloit aidier à couvrir et estaindre la vraye  cognoissance dudit larrecin, en tant que pendant son  eslargissement il portoit vendre la chose furtive, et ce  qu'il savoit bien; consideré aussi l'estat de sa personne et  la valeur des biens prins et emblez audit lieu, si comme  tesmoigne l'escuïer de Jehannin d'Estouteville, cy-dessus  nommé; ouy aussi le rapport et relacion dudit bailli; et  tout consideré ce qui faisoit à considerer; delibererent et  furent d'oppinion que l'en ne le povoit ne devoit espargnier  qu'il ne feust excecuté comme larron, c'est assavoir  pendu, consideré la traïson cy-dessus dite par lui cogneue  avoir faitte ès personnes où il avoit gaignié sa vie.
Ouyes lesqueles oppinions et veu ce present procès, ledit  mons.
le prevost condempna ad ce ledit Andrieu  Bourdin, prisonnier, en son absence.
LE SAMEDI VJe jour dudit mois de janvier, en l'an dessus  dit, par devant maistre Jehan Truquam, lieutenant  dudit mons.
le prevost, presens maistres Nicolas Bertin,  Miles de Rouvroy, Hutin de Ruit et Jehan Fouquere,  examinateurs oudit Chastellet, après ce que par ledit  lieutenent ot esté dit audit Andrieu Bourdin, prisonnier  dessus nommé, lequel avoit esté attaint en jugement sur  lesdiz carreaux, la sentence et jugement cy-dessus dit  contre ledit prisonnier, conseillié oudit IIIJe jour de janvier,  en lui disant qu'il pensast de l'arme de lui, icellui  prisonnier, veant qu'il estoit en la fin de ses jours, dist et  afferma par son serement, et sur la part qu'il attent à  avoir en Paradis, que audit larrecin faire furent seulement  lesdiz escuïer, lui qui parle, Guillemot et Hennequin  dessus nommez, sanz aucunes autres personnes quelconques  et desquelz il n'a aucune cognoissance de leurs surnoms  ou demeures autrement que dit a cy-dessus.
Et dit que environ la fin du mois de septembre derrenierement  passé, lui estant en la ville de Mante en la  compaignie dudit escuïer, lui fu dit par icellui escuïer  que il avoit engaigé IIIJ des hanaps d'argent qui avoient  esté prins en l'hostel de Villebon dessus nommé, à un  gros homme assez hault vendant vin en ladite ville de  Mante et demourant assez près de la porte par où l'en va  à Dreux, pour la somme de XVJ escuz d'or qu'il en avoit  receuz, et que lors il dist à lui qui parle que toutesfois  qu'il vouldroit prendre et racheter iceulx hanaps, qu'il  les prenist et qu'il le vouloit bien, et autre chose ne voult  cognoistre.
Et, pour ce, fu fait mener à son derrenier  tourment, et illec persevera et continua ès confessions  cy-dessus escriptes par lui faites, et atant fu ledit jugement  excecuté.
Et ainsi fina ledit Andry ses derreniers  jours.
Et dit icellui excecuté qu'il n'a aucuns biens.
AL.
CACHEMARéE.
HERVY PETIT.
L'AN MIL CCC QUATREVINS ET ONZE, le samedi XXVIIJe  jour d'ottobre, par devant maistre Jehan Truquan  lieutenant de mons.
le prevost, presens maistres Dreue  d'Ars, auditeur; Jehan Fouquere, Nicolas Bertin, examinateurs  de par le roy nostre sire ou Chastellet de Paris,  fu attaint et fait venir en jugement sur lesdiz quarreaux  Hervy Petit, cousturier, demourant devant le ponceau  Saint-Denis en l'ostel madame de Fymes, prisonnier detenu  oudit Chastellet pour souspeçon d'avoir mal prins  et emblé un certain lit par lui nagueires mis en garde en  l'ostel de Jehennete La Modete, et aussi d'avoir rompu  les huys de Michelete de Chaville et Gilette de La Court,  filles de vie, demourans en la rue de Beau Repaire.
Lequel prisonnier examiné sur ce que dit est, après ce  qu'il ot juré aus sains Euvangiles de Dieu dire verité de  ce et autres choses qui lui seroient demandées, dist et afferma  par serement qu'il est nez de la ville de Paris,  homme cousturier aagé de XXIIIJ ans ou environ, lequel  de son povoir a gaignié sa vie et gaigne chascun jour  audit mestier au mieulx et plus diligenment qu'il puet et  scet, et quant ausdiz huys rompus dit par son serement  qu'il n'en est en riens coulpable, saichant, conseillant ou  confortant, mais est verité que le lit dont cy-dessus est  faite mencion il dimenche derrenierement passé parta au  point du jour en garde et pour soy coucher en l'ostel de  Jehannete La Modete dessus nommée et lequel lit il avoit  prins à la fontaine saint Denis oultre la porte en l'ostel  de ladite dame de Fymes, sa maistresse, de son sceu, gré  et voulenté et dit que tele est la verité que dessus est dit  et non autre.
OUYE LA CONFESSION duquel prisonnier, commandé fu  audit maistre Nicolas Bertin que il se transportast devers  icelle dame de Fymes et sceust d'elle se ce que ledit prisonnier  avoit dit estoit vray ou non.
Lequel commissaire,  le dimanche ensuivant, XXIXe jour dudit mois, en la presence  dudit lieutenant et aussi de maistres Jehan de Bar  et Miles de Rouvroy, examinateurs oudit Chastellet,  rapporta et tesmoigna en la presence dudit prisonnier  qu'il avoit esté en l'ostel d'icelle dame de Fymes par les  gens de laquelle dame avoit esté dit que de leur hostel  aucun lit n'en avoit esté apporté ou prins, feust de leur  consentement ou autrement, et que dudit prisonnier ilz  n'avoient point de cognoissance ne de li ne se remembroient  aucunement, se monstré ne leur estoit sa  personne.
ET, POUR CE, de rechief icellui prisonnier fu fait jurer  aus sains Evangiles de Dieu dire verité là où il avoit  prins le lit dessus dit.
Lequel prisonnier dist et afferma  par son serement que oudit dimenche le soir son frere  nommé Jehan Toupin, cousturier, demourant en la rue de  Kalendre, en la Cité, lui avoit icellui baillié avec une  serge vermaille et une paire de draps à lit que portez  avoit en l'ostel d'icelle Modete dessus nommée et pour  savoir s'il disoit verité, commandé fu de rechief par ledit  lieutenant audit maistre Nicolas que ledit Jehan il feist  venir le landemain matin en jugement pour estre sur ce  interrogué.
Ouquel landemain qui fu lundi penultime jour  dudit mois d'ottobre, en jugement sur les quarreaux et  en la presence dudit lieutenant et desdiz maistres Dreue  d'Ars et Jehan Fouquere, icellui commissaire dist et rapporta  que le frere dudit prisonnier lui avoit dit et affermé  par serement que sondit frere il n'avoit vu ne parlé à lui  XV jours estoient passez et que oncques lesdiz lit, draps  et couverture dont il avoit esté interroguez il n'avoit  bailliez à sondit frere, et n'en avoit pas si largement.
APRèS LESQUELES choses ainsi faites, le mercredi ensuïant,  premier jour de novembre, par devant le dessus  dit maistre Jehan Truquan, lieutenant, Nicolas Bertin et  Hutin de Ruit, examinateurs, fu attaint et fait venir en  jugement le dessus dit prisonnier.
Auquel par ledit lieutenant  furent recitez les variacions et denegacions cy-dessus  dites par lui autrefois faites en li disant et exposant  qu'il avoit emblé icellui lit, draps et couverture qu'il  deist le lieu où prins les avoit et la maniere comment,  ou il le lui feroit dire par sa bouche.
Lequel prisonnier  en denyant par serement les confessions cy-dessus escriptes  par lui autrefois faites estre vrayes, dit et afferma par  son serement que iceulx lit, draps et couverture il oudit  jour de dimenche environ minuit avoit prins iceulx en  une sienne chambre estant en la rue des Escus vers la  porte Saint-Honoré au devant de l'ostel maistre Guillaume  de Neufville comme sa chose à lui appartenant et pour  doubte et paour qu'il avoit que l'en ne lui otast de ladite  chambre qu'il et un sien ami famillier de mons.
le duc de  Bourgoigne absent de Paris long temps a tenoient à tiltre  de louyer ensamble.
Et dit sur ce requis que tele est  la verité et non autre et aussi qu'il emporta iceulx biens  sanz païer son hoste, duquel il avoit loué icellui hostel.
Et pour savoir s'il estoit vray ce que dessus a derrenierement  confessé, icelllui lieutenant commanda de rechief  audit maistre Nicolas qu'il alast sur le lieu, enqueist de ce  la verité et rapportast briefment ce qu'il en trouveroit,  et, s'il veoit que bon feust, que il feist venir l'oste pour  estre sur ce examiné en la presence dudit prisonnier.
LE JEUDI ensuïant, au matin, en la chambre d'embas,  furent assemblez lesdiz maistres Jehan Truquan, lieutenant  dudit mons.
le prevost, Nicolas Bertin et Hutin de  Ruit dessus nommez, en la presence desquieulx ledit  commissaire dist et rapporta qu'il avoit trouvé que oudit  dimenche environ une heure après minuyt l'en avoit  desrobé la chambre d'une fille de vie appelée Gilete de  Saint-Denis demourant en ladite rue des Escus et que  elle avoit perdu un lit, une sarge et une paire de draps à  lit, mais l'en ne savoit qui ce avoit fait.
Si fu de rechief  fait illec venir le dessus dit prisonnier et lui sur ce interrogué,  après plusieurs variacions et denegacions par lui  faites sur les demandes dessus dites et sanz aucune force  ou contrainte, cogneut et confessa qu'il est verité que en  l'ostel d'icelle Gilete de Saint-Denis il a alé et frequenté  plusieurs fois, tant de jour comme de nuyt, en la compaignie  de Mariete, chamberiere d'icelle Gilete, et que  oudit dimenche, environ une heure après minuyt il ala  oudit hostel en entencion d'y coucher comme il avoit  acoustumé de le faire.
Et que pour ce que icellui hostel  il trouva ouvert et n'avoit aucune personne dedens qui  gardast les biens estans en icellui et afin qu'ilz ne feussent  aucunement gastez ou perduz, print le lit d'icelle Gilete  avec une paire de draps et une sarge vermaille et iceulx  porta en garde en l'hostel d'icelle Modete, sanz ce que  alors il feust ne depuis aussi aucune fraccion d'uys ou de  fenestres en la chambre d'icelle Gilete non cuidant ou  esperant en ce aucunement offenser.
Et, ce fait, icellui  lieutenant commanda ledit prisonnier estre remis seul à  part que nul ne parlast à lui en une des prisons du  Chastellet.
VENDREDI ensuïant, tiers jour de novembre, l'an dessus  dit, en jugement ou grant parc, par devant mons.
le prevost,  presens maistres Jehan Truquan, lieutenant dudit  mons.
le prevost, Dreue d'Ars, auditeur, Jehan de Bar,  Girart de La Haye, Nicolas Bertin, Hutin de Ruit et  Jehan Fouquere, examinateurs oudit Chastellet, fu veu et  leu mot après autre ce present procès.
Et, ce fait, par  ledit mons.
le prevost fu demandé ausdiz presens conseilliers  comment il avoit à proceder contre ledit prisonnier  et s'il y avoit cause assez de proceder contre lui par  voie de question pour savoir de lui de ce que dit est la  verité.
Tous lesquieulx, veu l'estat dudit prisonnier, les  variacions, denegacions et confessions par lui faites, ce  que icelle Gilete a cogneu icellui lit qui lui a esté monstré,  ensamble ladite couverture, estre siens et l'a affermé par  serement et aussi le voulu monstrer, que nagueires, c'est  assavoir ou mois d'avril derrenierement passé, icellui prisonnier  pour autre crime par lui cogneu fu poursuys par  justice et le cas par la peine de prison à lui remis quant  alors pour sa povreté et petite valeur de la chose, si  comme par ledit procès puet apparoir; delibererent et furent  d'oppinion qu'il y avoit cause assez pour proceder  contre lui par voye de question afin de savoir par sa bouche  la verité dudit larrecin et autres crimes et delis par lui  faiz et commis, s'aucuns faiz en avoit.
Ouyes lesqueles  oppinions et veu ce present procès, ledit mons.
le prevost  le condempna ad ce.
EN ENTERINANT lequel jugement, et en la presence de  maistres Jehan Truquan, lieutenant dudit mons.
le prevost,  Girart de La Haye, Arnoul de Villiers, Nicolas  Bertin et Hutin de Ruit, examinateurs, eulx estans sur  les quarreaux dudit Chastellet, fu fait venir en jugement  sur les quarreaux dudit Chastellet Hervy Petit prisonnier  dessus nommé.
Auquel par ledit lieutenant fu dit que,  s'il ne lui disoit verité comme prins avoit le lit d'icelle  Denisete, qu'il le lui feroit dire par sa bouche et à force.
Lequel ne voult aucune chose autre que cy-dessus avoit  fait; et, pour ce, fu fait despouillier tout nu et assis sur  la pierre pour le lier et mettre à question, et lui estant  en cest estat dist qu'il ne savoit que l'en lui vouloit  faire et que des griefs à lui faiz il en appelloit en parlement;  pour laquelle appellacion fu surcis de plus avant  proceder à l'encontre dudit prisonnier, mais fu fait revestir  et mis en la prison de laquelle il avoit esté  attaint.
ET, CE FAIT, après ce que ledit lieutenant ot ce dessus  dit rapporté audit mons.
le prevost, le samedi ensuïant  IIIJe jour dudit mois de novembre, fu present en jugement  sur les quarreaux dudit Chastellet noble homme mons.
Almaurry d'Orgemont, chevalier, maistre des requestes  du roy nostre sire et maistre Pierre de La Mote, notaire  dudit seigneur, lesquieulx, en la presence dudit mons.
le  prevost et aussi de maistres Jehan Truquan, lieutenant  dudit mons.
le prevost, Dreux d'Ars, auditeur, Nicolas  Bertin, examinateur et autres, après ce qu'ilz orent ouyes  les causes pour lesqueles icellui prisonnier avoit appellé  et que par sa bouche il ot declairié son appellacion, icellui  messire Almaurry dist que de ce il parleroit à messeigneurs  aïans de present la garde du petit seel du roy, leur  rapporteroit de bouche les causes et mouvemens pour  lesquelx icellui prisonnier avoit appellé et aussi leur monsterroit  les procès ou procès fais par ledit mons.
le prevost  contre icellui prisonnier et que, leurs oppinions sur  ce ouyes, il feroit, le plus briefment que bonnement  pourroit, savoir audit mons.
le prevost par ledit maistre  Pierre de La Mote ou autre des notaires dudit seigneur.
OUQUEL JOUR de samedi, et assez tost après ce que dit  est, vint et fu present en jugement sur les quarreaux dudit  Chastellet le dessus dit maistre Pierre de La Mote, lequel,  en la presence dudit mons.
le prevost, de maistres  Jehan Truquan, lieutenant dudit mons.
le prevost, Dreux  d'Ars, auditeur, Andrieu Le Preux, procureur du roy,  Robert Petit Clerc, Miles de Rouvroy, Ernoul de Villiers,  Nicolas Bertin, Robert de Pacy, Robert de Tuillieres,  Nicolas Chaon, Hutin de Ruit et Jehan Fouquere,  examinateurs oudit Chastellet, dit et rapporta que,  veu le procès ou procès fais par ledit mons.
le prevost  contre ledit prisonnier par messire Almaurry d'Orgemont  dessus nommé, maistre Robert Cordelier et Jehan de Voisines,  maistres des requestes du roy nostre sire, et les  causes d'appel à eulx rapportées par ledit messire Almaurry,  pour lesqueles icellui prisonnier disoit avoir appelé,  messeigneurs dessus diz ont dit, ordonné et appointié  que par ledit mons.
le prevost ne feust aucunement defferé  à ladite appellacion faite par icellui prisonnier, mais  soit par lui procedé au seurplus, comme il verra que bon  sera, non obstant icelle appellacion.
OUY LEQUEL RAPPORT, par l'oppinion dudit mons.
le  prevost et autres examinateurs dessus diz, icellui prisonnier  fu fait venir en jugement sur les quarreaux, auquel  par icellui mons.
le prevost fu dit que de la maniere du  larrecin dessus dit par lui fait il deist verité ou s'il ne la  disoit qu'il la feroit questionner.
Et pour ce qu'il ne  voult aucune chose cognoistre que fait avoit cy-dessus,  icellui prisonnier fu fait despouiller tout nu, mis, lié et  estendu à la question sur le petit tresteau et lui estant en  cest estat, et aussi hors d'icelle question, cogneut et confessa  que nagueires, autrement n'est record du temps,  qu'il avoit couchié en la chambre d'une fillette nommée  Perrete de Laon avec icelle Perrete et que à un matin  elle se fu partie de sadite chambre, il ala à un coffre estant  au pié du lit d'icelle Perrete, et, ouquel qui lors estoit  ouvert, il print un escu d'or de XVIIJ s., lequel il appliqua  à son prouffit; et depuis ce qu'il l'ot ainsi prins, dit à  icelle Perrete comme prins l'avoit et qu'il le li rendroit;  toutesvoyes pour sa povreté et indigence il n'a icellui  aucunement rendu ou restitué.
Cogneut aussi que, puis un an ença, il de nuyt en la  compaignie d'un nommé Perrin Lalement dit de La Fontaine,  varlet cordouennier, demourant nagueires en l'ostel  Jehan de Saumur, cordouennier du roy nostre sire, alerent  à la porte du Chaume et en une chambre estant illec,  dont ledit Perrin rompi l'uys de devant, prindrent un  mantel de drap marbré sengle et court à usaige d'omme,  lequel ilz vendirent, n'est record à quele personne, la  somme de deux frans, desquieulx il qui parle ot à sa part  X s.
et le residu fu beu et despendu par entre eulx  ensamble.
Cogneut avec ce que en l'ostel d'un cousturier nommé  Colin demourant vers la boucherie du Temple, ouquel  il avoit demouré par six sepmaines ou environ, en un  jour de relevée que ledit Colin, sa femme et autres estoient  alez en ville, par l'innortacion d'un nommé Jehannin,  filz de la femme dudit Colin, prindrent en un certain  coffre estant en la chambre d'iceulx Colin et sa femme, et  lequel estoit ouvert, la somme de quatre frans en menue  monnoie, dont il ot à sa part deux frans.
EN L'AN DESSUS DIT, le mardi VIJe jour dudit mois de  novembre, par devant mons.
le prevost, lui estant en jugement  sur les quarreaux dudit Chastellet, presens maistres  Dreue d'Ars, lieutenant dudit mons.
le prevost, Miles de  Rouvroy, Hutin de Ruit et Jehan Fouquere, examinateurs  ou Chastellet de Paris, fu fait venir et attaint le  dessus dit prisonnier Hervy Petit, auquel par ledit mons.
le prevost fu dit que des larrecins par lui faiz il deist verité  et aussi se les crimes et larrecins cy-dessus escrips et  par lui cogneuz oudit samedi precedent estoient vrayz.
Lequel prisonnier et par serement nya oncques avoir fait  aucuns autres larrecins que le lit, couverture et draps  dont cy-dessus est fait mencion, non obstant chose par lui  ledit IIIJe jour confessé, laquelle il dit par force et contrainte.
Et, vues les denegacions sur ce par lui faites, furent  d'oppinion que il feust mis à question pour en savoir  la verité.
Si fu ledit Hervi Petit, prisonnier fait despouillier  tout nu, mis, lié et estendu à question sur le petit  tresteau et en après sur le grant; et lui estant en cest  estat, requist instanment que hors d'icelle l'en le meist et  il diroit verité.
Lequel prisonnier estant au feu en la cuisine  et hors d'icelle, cogneut et confessa que pour ce que  en l'ostel de Rogier Errant, cousturier, il avoit lonc temps  servi et tant qu'il lui devoit de l'argent, pour ce qu'il ne  le vouloit païer, print en son hostel uns cisiaux, lesquieulx  il mist en gaiges en la taverne aus Cinges en la Peleterie  pour la somme e XIJ s.
et lesquieulx depuis ce sondit  maistre par l'enseignement de lui qui parle a iceulx  rachetez.
Cogneut aussi que, puis un mois a ou environ, qu'il  estoit à unes noces en ladite Peleterie et qu'il ot veu que  un nommé Phelipot Le Maire, sergent à verge, après  heure de souper, ot mis une sainture d'argent et son badelaire  sur le lit de l'espousée, veant que nul ne se prenoit  garde d'icelle sainture et coustel, print iceulx sainture  et coustel et les emporta là où il voult, lesquieulx  le landemain il mist en gaiges au jeu de paulme pour  VIIJ s.
parisis que lui presta et baillia Perrin Lalement dit  de La Fontaine, prisonnier detenu ou Chastellet.
Cogneut avec ce que, trois mois a ou environ, il en la  compaignie dudit Perrin, de nuyt, en la rue de Dernestal  rompirent l'uys d'une fille de vie que cognossoit bien ledit  Perrin; en laquelle chambre il prindrent un lit, un traversain  et uns draps de lit et iceulx vendirent à un compaignon  cordouennier demourant en la rue du Temple,  la somme de quatre frans dont il ot à sa part deux frans;  et dit oultre que en la rue de Trassenonnain à un soir il  et ledit Perrin prindrent en la chambre d'un compaignon  qu'ilz trouverent ouverte un jupon qui estoit pendu à  une perche, lequel a vestu ledit Perrin, et que ce sont  tous les larrecins que fais a.
Et, pour ce, fu fait mettre  en la prison de laquelle il avoit esté attaint.
LE JEUDI XVIIJe jour de janvier l'an mil CCCIIIJxx et  onze ensuivant, mons.
le prevost estant en jugement sur  les quarreaux dudit Chastellet, presens maistres Jehan  Truquan, lieutenant dudit mons.
le prevost, Beraut  Brisson, esleu à Paris sur le fait des aydes, Dreux d'Ars,  auditeur, Miles de Rouvroy, Arnoul de Villiers, Robert  de Pacy, Nicolas Chaon, Hutin de Ruit et Jehan Fouquere,  examinateurs, fu fait venir et attaint des prisons  dudit Chastellet le dessus dit prisonnier, Hervy Petit,  auquel par ledit mons.
le prevost fu dit que des larrecins  par lui faiz et autrefois cogneuz et aussi d'aucuns autres,  se fais les avoit, il deist verité.
Lequel prisonnier et par  serement sur ce fait aus sains Euvangiles de Dieu, dist  et afferma qu'il estoit preude homme et que oncques n'avoit  fait larrecin quelconques, non obstant chose qu'il  eust autrefois confessé, qui avoit esté par force et contrainte  de question; et pour ce que autre chose ne voult  dire, ledit mons.
le prevost, par l'advis et oppinion des  conseilliers dessus diz, commanda icellui Hervi estre mis  à question pour savoir par sa bouche la verité des larrecins  par lui autrefois faites et cogneues.
Et en enterinant  icellui commandement, après ce que ledit Hervy ot esté  desvestu tout nu, et lié par les mains pour mettre à  question, requist instanment que l'en le desliast et il diroit  de tout la verité.
Si fu fait deslier et revestir et en  après ramené en jugement sur les quarreaux dudit Chastellet;  ouquel lieu et en la presence desdiz conseilliers,  icellui prisonnier recita de bouche et par cuer les larrecins  cy-dessus escriptes par lui autrefois faites et, en après  ce, li furent icelles leues mot après autre.
Esqueles et  chascune d'icelles escriptes cy-dessus en ce present procès  icellui prisonnier, sanz aucune force ou contrainte, continua  et persevera par serement et afferma icelles larrecins  cy-dessus escriptes par lui avoir esté faites et les cas estre  advenuz par la fourme et maniere que escrips sont, non  obstant quelques variacions ou denegacions que faites ait  cy-dessus par avant le jour d'uy.
Et, ce fait, fu mis arriere  en la prison de laquelle il avoit esté avaint.
APRèS LESQUELES choses ainsi faites, ledit mons.
le  prevost demanda ausdiz presens conseilliers leurs advis et  oppinions qu'il estoit bon de faire dudit prisonnier et  s'il y avoit cause assez parquoy l'en le deust excecuter  comme larron.
Tous lesquieulx, veu l'estat dudit prisonnier,  l'aage d'icellui, les confessions, multiplicacions  et larrecins cy-dessus escrips par lui faiz et reiterez à  plusieurs fois et diverses journées, tant de nuyt comme  de jour, la force commise en ce en rompant l'uys, la  traïson par lui faite ès hostels de ses maistres là où il a  ouvré, la valeur des larrecins appliquez à son prouffit et  dont aucune restitucion ne puet estre faite, sinon du premier  lit et couverture et aussi du coustel et sainture dudit  sergent, les larrecins par lui commis depuis certaine  grace et delivrance de prison à lui faite par ledit mons.
le prevost le premier jour de juillet derrenierement  passé, ouquel temps, pour certain petit larrecin par lui  fait, commis et cogneu il avoit esté emprisonné, ce qu'il  est incorrigibles et homme oiseux, delibererent et furent  d'oppinion qu'il estoit un très fort larron et que l'en ne  le povoit espargnier que il ne feust excecuté comme  larron, c'est assavoir pendu.
Ouyes lesqueles oppinions  et veu ce present procès, ledit mons.
le prevost condempna  ad ce ledit prisonnier et en sa presence.
LE SAMEDI XXe jour de janvier, l'an dessus dit, ledit  Hervi Petit fut mené à son derrenier tourment et illec  persevera et continua ès confessions autrefois et cy-dessus  escriptes par lui faites et afferma icelles larrecins avoir  faites et commises seul, sanz ce que oncques homme nul  quelconques feust avec soy ou en sa compaignie, en desaccusant  et descoulpant du tout et à plain ledit Perrin  Lalement prisonnier cy-dessus par lui accusé, lequel aucunement  n'en est saichant, participant, conseillant, confortant  ou aydant, ne en icelles n'a eu part ou porcion  quelconques.
Et atant fu le jugement dessus dit contre  lui conseillié excecuté et en cest estat fina ses jours.
Et n'avoit aucuns biens.
AL.
CACHEMARéE.
MARION DE LA COURT.
L'AN DE GRACE MIL CCC QUATREVINS ET ONZE, le mardi  second jour de decembre, en jugement sur les  quarreaux du Chastellet de Paris, par devant mons.
le  prevost, presens maistres Jehan Truquan, lieutenant  dudit mons.
le prevost, Ernoul de Villiers et Jehan Fouquere,  examinateurs de par le roy nostre sire oudit  Chastellet, fu faite venir et attainte des prisons dudit  Chastellet, Marion de La Court, lingiere, fille de vie, prisonniere  detenue oudit Chastellet à la requeste de Robert  Biseau, frepier, demourant ès hales de Paris pour li porter  garantie d'un hennap de madre à une bosse d'argent ou  fons, lequel elle lui a vendu, icellui hennap poursuy par  Mahiet Thorion, chappelier, demourant sur le quay près  du Louvre, disant qu'il lui fu mal prins et emblé en son  hostel, ouquel il fait taverne, mercredi derrenierement  passé, de relevée, et lequel hennap a esté trouvé en la  possession dudit frepier.
Laquele prisonniere sur ce jurée de dire verité et autres  choses qui lui seroient demandées, dit et afferma par  son serement que verité est que elle est femme joyeuse  de vie et laquele de son corps fait à son povoir le plaisir  des compaignons, et que en s'en alant par devant Saint  Innocent mercredi derrenierement passé, ainsi comme à  heure de tierce, trouva d'aventure un compaignon maçon,  duquel elle ne scet le nom, mais se elle le veoit elle  le cognoistroit bien, lequel exposoit en vente icellui  hennap, duquel compaignon elle acheta icellui hennap  la somme de VJ s.
parisis, et que pour ce que elle avoit  afaire d'argent, revendi icellui le jeudi ensuivant audit  frepier la somme de XIIIJ blans.
Et dit que le hennap à li  monstré en jugement est celui que elle acheta et par elle  revendu audit frepier.
Dit avec ce sur ce requise que oudit mercredi, de relevée,  elle beut en l'ostel d'icellui chappelier avec plusieurs  compaignons et fillettes de son estat, ne scet se  alors ledit hennap fu par aucuns d'eulx mal prins, mais  quant est d'elle, le cas est tel que cogneu a cy-dessus, et  ne sera jà autrement sceu ou prouvé contre elle, car elle  est preude femme des mains.
ET, CE FAIT, fu fait venir en jugement sur lesdiz  quarreaux Richart de Saint-Denis aagié de dix ans ou  environ et demourant en l'ostel d'icelle Marion, lequel en  la presence d'icelle Marion, qui ne se voult aucunement  rapporter en ce qu'il depposeroit, dit et afferma par serement  que, puis deux ans ença qu'il s'est commencié à  cognoistre, il a esté en la ville de Paris en plusieurs  lieux avec ladite Marion qui le menoit comme son varlet  après li en plusieurs lieux dont il n'est record et a veu  plusieurs et diverses fois que quant ladite Marion et lui  estoient retournez en l'ostel d'icelle Marion, elle lui disoit  comment elle avoit acheté puis une fois des escueles,  l'autre des plaz, des pintes et chandeliers de cuyvre;  et lesquielx biens, un ou deux jours après, elle revendoit  et disoit que elle n'avoit point d'argent pour leur  gouvernement.
Et est record il qui parle que puis la  saint Jehan derrenierement passée icelle Marion mena il  qui parle en une chambre appartenant à un des varlés ou  serviteurs de mons.
de Bourbon nommé Blancart, et  ainsi comme icellui compaignon et Marion orent fait ensamble  ce qu'ilz vouldrent, ledit compaignon dist à icelle  Marion que elle l'attendist en sa chambre et qu'il aloit  querre à desjeuner; pendant lequel temps, il qui parle vit  que ladite Marion saicha un petit coustel qui estoit en la  gueygne d'un grant badelaire pendant sur le chevez  dudit Blancart, duquel petit coustel icelle Marion coppa  une petite chainete d'argent estant au bout de la sainture  d'icellui Blancart, et ladite chaine apporta avec soy au  departir qu'ilz firent d'icelle chambre.
Et dit que depuis ce icellui compaignon, en la presence  de lui qui parle, a demandé à ladite Marion ladite chainete  d'argent, disant que se elle ne lui rendoit icelle,  qu'il s'en plaindroit à justice; ne scet comment ilz en ont  depuis chevy ensamble, mais il est record que ladite  Marion lui a dit que icelle chainete d'argent elle a vendue,  ne scet à qui ne quel somme d'argent.
Dit avec ce que, puis un an a, lui et ladite Marion  estans près de la porte de Saint-Germain des Prez et lez  l'ostel à l'arcevesque de Reins, icelle Marion dist à lui qu'il  l'attendeist à l'uis d'une femme qui vent illec porées jusques  ad ce que elle feust revenue d'un hostel qui estoit  illec près ouquel elle aloit pour certaines besoignes que  elle disoit y avoir à faire.
Au retourner d'icellui hostel  fait par ladite Marion et que elle ot appellé lui qui parle  et en eulx en venant vers le Pont Neuf, icelle Marion lui  monstra soubz son surcot un pot de cuivre à deux ances,  lequel elle disoit avoir acheté en l'ostel où elle estoit alée,  lequel pot icelle Marion a depuis ce vendu en sa presence  ès hales la somme de huit sols parisis.
Dit oultre que, puis la saint Andrieu ença, lui et ladite  Marion estans ensamble en la place du vielz cimetiere  Saint-Jehan au devant de l'ostel où pend l'enseigne de la  Levriere, icelle Marion fist lui qui parle demourer sur la  chaucée à l'uys et au dehors d'icellui hostel de la Levriere;  ouquel hostel elle entra et y fu par long temps, et  quant elle vint au dehors d'icellui, dist à lui qui parle  que oudit hostel elle n'avoit trouvé aucunes gens.
Et dit  que ce jour au soir qu'ilz furent en l'ostel d'icelle Marion,  elle li dit que oudit jour elle avoit acheté unes patenostres  et un chandelier de cuivre que elle li monstra,  la somme de huit sols parisis; et lesqueles patenostres, ensamble  ledit chandelier, icelle Marion, en la presence de  lui qui parle, a depuis ce vendu ès hales de Paris et en a  receu un franc ou deux, n'est record lequel.
Et avec ce dit que, mercredi derrenierement passé,  après ce que icelle Marion, plusieurs compaignons et filletes  et aussi lui qui parle orent esté boire, de relevée, en  une taverne qui est assez près de l'ostel de mons.
de  Bourbon au lez devers la riviere de Saine et qu'ilz furent  retournez en leur hostel, icelle Marion li monstra un  hennap de madre qui presentement a esté monstré audit  deposant et lui dist que icellui elle avoit acheté la somme  de VJ s.
parisis d'un compaignon maçon qui le portoit  vendre devant Saint-Innocent, et lequel hennap le jeudi  ensuivant il qui parle vit que ladite Marion le vendi ès  hales à un frepier, ne scet quele somme d'argent elle en  reçupt.
Dit aussi sur ce requis que continuelment il a acoustumé  d'aler apres ladite Marion en tous les lieux par où  elle a alé et venu et aussi couchié là où ladite Marion a  alé, venu et couchié, mais oncques jour de sa vie il ne  li vit achater aucuns des choses dessus dites par lui devisées  ne ne les vit aucunement estre en l'ostel d'icelle  Marion par plus d'un ou de deux jours que elle les vendoit  pour sa povreté, et que à très grant peine povoit  elle avoir de quoy se gouverner.
ET POUR SAVOIR se en l'ostel de la Levriere ont esté  perdues aucunes patenostres ou chandeliers de cuivre et  clerifier la depposicion de Richart de Saint-Denis cy-devant  escripte, par le commandement dudit mons.
le prevost,  fu presentement fait venir en jugement Jehan Binet  aagié de XL ans ou environ hoste et demourant à l'enseigne  de la Levriere ou vielz cimitiere Saint-Jehan, lequel juré  en la presence d'icelle Marion, qui aucunement ne le  voult croirre de ce qu'il deposeroit, dit et afferma par  serement fait aus sains Euvangiles de Dieu qu'il est record  que dimenche derrenierement passé ot XV jours, il  vit icelle Marion boire en son hostel avec plusieurs compaignons  et filletes de vie, et que depuis ce que elles  orent beu et païé leur escot et que les autres de sa compaignie  se furent tous partiz de sondit hostel, icelle Marion  fu par lonc temps en sondit hostel et ne s'en vouloit  partir pour commandement qu'il lui feist, et tant que  par grant ennuy il laissa icelle Marion en sondit hostel et  s'en ala ouyr vespres; et au retourner qu'il fist en sondit  hostel, trouva de rechief ladite Marion en icellui hostel,  duquel par force il la mit hors, et ce jour au soir ouy dire  à sa femme que en une des aurmailles de leur hostel  estant ou bouge d'embas, l'en li avoit prins et osté unes  patenostres d'ambre qui bien valoient XL s.
par., et lesqueles  elle avoit acoustumées de porter et aussi de mettre  esdites aurmailles, et les y avoit mises oudit dimenche  au matin au retour que fait avoit de ouyr la messe;  avec un chandelier de cuyvre qui estoit dedens lesdites  aurmailles.
Et deslors lui qui parle et sadite femme orent  souspeçon contre ladite Marion que icelles elle n'eust  mal prinses.
Et, pour ce que, un jour ou deux ensuïant,  icelle Marion vint boire en leur hostel et qu'il qui parle,  le plus doulcement et amoureusement qu'il pot et sceut,  pria ladite Marion que se elle avoit prinses lesdittes patenostres,  vendues ou engaigées, que elle le deist et il les  raimbroit voulentiers et li paieroit son vin, icelle Marion  parla moult haultement et dist plusieurs parolles injurieuses  à lui qui parle et à sa femme, et, qui plus est, fist  icelle Marion adjourner lui qui parle en Chastellet en cas  d'injures et villenies, et, au jour à lui assigné, il comparu  en jugement et obtint contre icelle Marion comparuit.
ET, CE FAIT, après ce que ladite Marion ot de rechief  juré aus sains Euvangiles de Dieu dire verité des accusacions  cy-dessus contre elle faites, dit et afferma par serement  qu'il est verité que aucunes fois et plusieurs elle a  acheté aucuns biens comme pailes d'arain, escueles et  plas d'estain, quant elle y veoit son acquest, et pour en  faire son prouffit les a revendus ès hales.
Et dit que verité  est que, passé a deux ans, elle avoit unes patenostres  d'ambre, lesqueles elle a vendues puis la saint Andry  ença pour besoing d'argent que elle avoit; et quant ad  ce que ledit Richart dit du pot de cuivre et aussi du hanap  de madre, il n'en est riens que elle ait iceulx mal  prins, mais les a achetez comme elle a acoustumé de  faire pour son prouffit.
Et pour ce que autre chose ne  voult cognoistre, fu fait mettre à part sur les  quarreaux.
ET, EN APRèS ce, par la deliberacion des conseilliers  assistens, veu l'estat et vie dissolue d'icelle Marion, les  accusacions d'iceulx Jehan Binet, Richart de Saint-Denis  et Mahiet Thorion, ce que icelle prisonniere fu et a esté  trouvée saisie dudit hennap de madre, le mauvais gouvernement  d'icelle Marion, les confessions, variacions et  denegacions faites par icelle Marion, dit fu qu'il y avoit  cause assez pour savoir par sa bouche et par voie extraordinaire  la verité desdites accusacions et aussi d'aucuns  autres crimes et deliz par elle faiz et commiz, et ad ce fu  condempnée par ledit mons.
le prevost.
EN ENTERINANT lequel jugement, icelle Marion prisonniere  fu faite venir en jugement sur lesdiz quarreaux,  et par ledit mons.
le prevost li fu dit que des accusacions  dessus dites elle deist verité autrement que fait n'avoit  et que, se elle ne le disoit, que par sa bouche et voie de  question l'en li feroit dire.
Lesqueles parolles ouyes par  icelle prisonniere, elle dist que elle estoit bonne preude  femme et ne savoit que l'en li vouloit faire.
Et, pour ce,  dist que des griefs et extorcions à li fais et afin que autrement  l'en ne procedast contre elle, icelle prisonniere  appelloit et appella en parlement.
Pour laquele appellacion,  fu par ledit mons.
le prevost seursis de proceder  plus avant contre ladite prisonniere, et en cest estat  fufait remettre en la prison de laquelle elle avoit esté  attainte.
1392  LE MERCREDI IIJe jour de janvier, l'an dessus dit, furent  presens en jugement sur les quarreaux dudit Chastellet  honorables hommes et saiges maistres Jehan du Drac  et Guillaume Porel, conseilliers du roy nostre sire en  Parlement, maistre Jehan de Cessieres, notaire dudit seigneur  et greffier criminel dudit parlement, lesquieulx,  après ce qu'ilz orent ouyes les causes pour lesqueles  Marion de La Court prisonniere cy-dessus nommée avoit  appellé dudit mons.
le prevost, distrent et rapporterent  en la presence dudit mons.
le prevost, de maistres Jehan  Truquan, lieutenant dudit mons.
le prevost, Dreue d'Ars,  auditeur, Andrieu Le Preux, procureur du roy nostre sire  oudit Chastellet, Nicolas Chaon et Jehan Fouquere, examinateurs  oudit Chastellet, que du commandement de  bouche à eulx fait et ordonnance de la court de parlement  ilz estoient venuz ouyr les causes d'appel d'icelle  prisonniere.
Et lesqueles causes ouyes, ilz par l'ordonnance  et congié d'icelle court distrent et ordonnerent  que par ledit mons.
le prevost feust procedé à l'encontre  d'icelle prisonniere, ainsi comme il verra que bon sera,  non obstant l'appellacion faite par ladite prisonniere.
Et  neantmoins, veues les confessions, variacions et denegacions  faites par ladite prisonniere sur les accusacions dessus  dictes qui ne sont fors un ny seulement, la depposicion  des seigneurs de la Levriere et Richart dessus diz et escrips  et l'affirmacion par eulx faite sur ce, delibererent et  furent d'oppinion, attendu la petite vie et gouvernement  d'icelle prisonniere, qu'il y avoit cause assez bonne et  convenable pour savoir par sa bouche la verité des accusacions  cy-dessus dites et par voie de question, se autrement  ne le vouloit dire.
Ouyes lesqueles oppinions et  veu ce present procès, ledit mons.
le prevost condempna  ad ce ladite prisonniere en son absence.
POUR ENTERINER lequel jugement, le jeudi IIIJe jour  de janvier, l'an dessus dit, par devant mons.
le prevost,  presens messire Baude de Vauvillier, chevalier du guet,  maistres Jehan Truquan, lieutenant dudit mons.
le prevost,  Dreue d'Ars, auditeur, Andrieu Le Preux, procureur  du roy nostre sire, Ernoul de Villiers, Nicolas  Chaon, Hutin de Ruit, Gieffroy Le Goybe et Jehan Fouquere,  examinateurs, fu faite venir et attainte en jugement  sur les quarreaux dudit Chastellet Marion de La  Court, prisonniere dessus nommée, à laquelle par ledit  mons.
le prevost fu dit que desdites accusacions elle deist  la verité autrement que fait n'avoit, ou autrement il le li  feroit dire par sa bouche et par voie de question.
Laquele  prisonniere dist que elle ne sauroit autre chose confesser  que dit a cy-dessus et ne savoit que l'en li vouloit  faire et que l'en gardast bien comment l'en toucheroit à  sa personne, car elle estoit grosse d'enffant.
Et, pour ce,  fu par ledit mons.
le prevost seursis de plus avant proceder  contre elle quant à present et icelle fait remettre en  la prison de laquelle elle avoit esté attainte et commandé  que l'en feist icelle visiter par les matrosnes jurées, afin  de savoir, leur rapport ouy, par quel maniere l'en procederoit  contre li.
OUQUEL JOUR, de relevée, rapporterent Agace La  Françoise et Jehanne La Riquedonne, matrosnes jurées du  roy nostre sire oudit Chastellet, qu'elles ont veue et diligenment  visitée à grant diligence Marion de La Court,  prisonniere dessus nommée, tastée et mesniée à nu au  mieulx que elles ont peu et sceu, et ne tiennent en elle  aucun signe parquoy elles peussent et osassent tesmoignier  que elle soit grosse d'enfant, car elle est moult plate de  ventre, et, veu l'esmouvance d'elle qui se debat en la visitant  et regardant son ventre, tiennent et croient en leurs  consciences que elle ne soit aucunement grosse ou enchargée  d'efant.
EN L'AN dessus dit, le lundi VIIJe jour de janvier, par  devant mons.
le prevost, presens maistres Dreue d'Ars,  lieutenant dudit mons.
le prevost, Miles de Rouvroy,  Ernoul de Villiers et Jehan Fouquere, examinateurs, fu  faite venir et attainte en jugement sur lesdiz quarreaux  Marion de La Court, prisonniere dessus nommée, à laquele  fu dit que des accusacions contre elle proposées elle deist  verité, ou l'en li feroit dire par sa bouche et seroit mise à  question.
Et, pour ce que autre chose que dit à cy-devant  ne voult congnoistre, en enterinant le jugement interlocutoire  cy-dessus contre elle donné, ladite prisonniere fu  faite despouillier toute nue, mise, liée et estendue à la  question sur le petit tresteau et en après sur le grant, ouquel  lieu et hors d'icelle question ladite prisonniere cogneut  et afferma par serement avoir fait prendre de son  commandement, à son sceu et en sa presence par ledit Richart,  son varlet, les hennap de madre, patenostres  d'ambre et chandelier de cuivre, pot de cuivre et chainete  d'argent dont cy-dessus est faite mencion et iceulx  biens par elle avoir venduz et l'argent appliqué à son  usaige et prouffit.
Et, ce fait, ladite prisonniere fu faite  remettre en la prison, de laquelle elle avoit esté attainte.
ENSUIANT le mardi IX jour dudit mois de janvier, l'an  dessus dit, par devant mons.
le prevost, lui estant en jugement  sur les quarreaux dudit Chastellet, presens maistres  Jehan Truquan, lieutenant dudit mons.
le prevost,  Dreux d'Ars, auditeur, Andrieu Le Preux, procureur du  roy nostre sire oudit Chastellet, Hutin de Ruit et Jehan  Fouquere, examinateurs de par le roy nostre dit seigneur  oudit Chastellet, fu present Thomas Le Chevalier, lequel  presenta audit mons.
le prevost certaine supplicacion  contenant ceste fourme.
«à mons.
le prevost ou à son lieutenant.
Supplie humblement  en pitié Thomas Chevalier povres homs et anxiens de  l'aage de LXX ans ou environ, comme jà pieçà ledit suppliant  eust loué une chambre à Marion de La Court, autrement dite  Lesragée, laquelle se disoit estre mariée à son ami, laquelle  Marion a prins et emportez du povre suppliant plusieurs biens,  c'est assavoir un baçin à barbier, un pot de cuivre tenant  IIIJ pintes, une grant paelle tenant IIIJ seaux ou environ, un  grant plat d'estain, un grant pot de cuivre tenant huit pintes,  une grant broche de fer, desqueles choses elle ou ses complices  ont vendu une partie et l'autre engaigiée sanz le congié et sceu  du povre suppliant, il vous plaise, très-redoubté sire, pour pitié  et aumosne interroguer sur ce ladite Marion qui est prisonniere  ou Chastelet pour autre cas, pour estre par vous sur ce pourveu  audit suppliant de tel remede comme vostre saige et bonne  discrecion le saura bien faire, et vous ferés bien et aumosne.»  Et afferma le contenu en icelle supplicacion estre vray  et que partie des biens desclairés en ladite supplicacion il  a trouvez en la possession de Jehan Le Flament, chauderonnier,  et Jehan de Hollande, cousturier, demourans en  la rue Saint-Martin à Paris.
Et, ce fait, fu faitte venir et attainte en jugement ladite  Marion Du Pont sic prisonniere, laquelle et par serement  nya oncques avoir prins des biens d'icellui Chevalier aucune  chose, jà soit ce que elle soit demourant en ses louages  et près de lui.
Et pour ce que autre chose ne voult cognoistre  et que en sa presence icellui Jehan Le Flament  cogneut avoir acheté de ladite prisonniere un pot, l'avoir  despecié avec un chandelier de cuivre la somme de IX s.
parisis, et aussi ledit de Hollande avoir acheté de ladite  Marion une poile d'arain la somme de neuf sols parisis,  qui avoient esté mandez et fais venir en jugement pour  depposer des choses dessus dites verité; par l'advis et deliberacion  d'iceulx conseilliers ladite Marion fu faite  despouillier toute nue, mise, liée et estendue à question  sur le petit tresteau et avant ce que l'en jettast point d'eaue  sur elle, requist instanment que l'en la meist jus et elle  diroit sur tout ce verité.
Et, pour ce, fu mise hors de ladite  question, menée chauffer en la cuisine en la maniere  acoustumée et en après ramené en jugement sur lesdiz  quarreaux, ouquel lieu hors de toute question et sanz aucune  force ou contrainte, après ce que ladite prisonniere  ot juré aus sains Euvangiles de Dieu que elle diroit verité  desdites accusacions et autres crimes et larrecins par  li faiz:  ET DIST ET AFFERMA par serement pour verité, en soy  corrigant des autres confessions par li faites et non obstant  quelques negacions ou confessions que faites a, que le  mercredi precedent de son emprisonnement elle qui  parle et ledit Richart, son varlet, estans sur les quaiz de  la riviere de Saine assez près de l'ostel de mons.
de Bourbon,  vit et apperceut un hostel ouvert, ouquel avoit à  l'uis un petit enfant seulement; et, pour ce, ala oudit hostel  et, elle estant en icellui, vit que sur la tablete qui estoit  en icellui hostel au devant du feu avoit un hanap de  madre, lequel elle print et emporta et le jeudi ensuivant  vendi icellui ès hales de Paris au freppier dessus nommé  la somme de VJ s.
par.
.
Et dit que c'est le hanap de madre  pour lequel elle a esté emprisonnée.
Cogneut aussi que, un mois a ou environ, autrement  du temps n'est recorde, ainsi comme elle ot esté par long  temps en l'ostel de la Levriere assis ou vielz cimitiere  Saint-Jehan et beu en icellui hostel en attendant un compaignon  qui li avoit dit qu'il venroit illec parler à li, par  ledit Richart son varlet li fu dit et enseigné que, en la  despence dudit hostel, laquelle estoit ouverte, il avoit veu  unes belles patenostres, en laquelle despence elle qui  parle ala, et d'icelle en apporta lesdites patenostres, ensamble  un petit chandelier de cuyvre, lesqueles patenostres  elle vendi ès hales de Paris, VIIJ jours après ou  environ, la somme de XVJ s., et ledit chandelier vendi  samblablement XVJ d.
.
Cogneut oultre que, un mois avant Noël derrenierement  passé ou environ, ainsi comme elle, à la requeste  d'un moine de Presmonstré nommé Poulain, elle avoit  esté menée oultre les pons en l'ostel de Presmonstré et  illec fait à lui et à plusieurs autres religieux dudit hostel  leur plaisir et voulenté de son corps, et que ledit Poulain  l'ot laissiée seule en une chambre par l'espace de IJ à IIJ  heures sanz ce qu'il retournast devers elle ne li apportast  que manger ne que boire, veant que en la chambre là où  elle estoit avoit un pot de cuivre, et de l'eschinée de  lart, print d'icelle eschinée une piece, la mist dedens ledit  pot de cuivre, et, ce fait, print et emporta avec soy lesdiz  pot et eschinée en son hostel, sanz le sceu ou congié  dudit Poulain, et ycellui pot vendi en la rue Saint-Martin  la somme de IX sols parisis ou environ.
Item congneut, au temps que elle fu en la chambre de  Blanquart dessus nommé, avoir trouvé enmi ladicte chambre  une petite chainete d'argent et ycelle avoir prise et  emportée et vendue à son prouffit la somme de XVJ d.
par.
.
Item congneut que, par plusieurs foiz et diverses journées,  elle par un pertuis estant au dessus de son lit ayant  regart en la chambre de Thomas Chevalier dessus nommé,  a fait passer et descendre en la chambre dudit Chevalier  ledit Richart, son varlet, lequel de son commandement li  venoit ouvrir l'uys d'icelle chambre en laquelle elle a  prins à diverses heures et journées et l'une après l'autre  les biens qui ensuient, c'est assavoir à une foiz coppé  trois quartiers de drap pers que elle eschanga à autre  drap ès hales pour avoir le chaperon de brunette que elle  a affublé.
Item un bacin à barbier par elle vendu VIIJ blans, un  pot de cuivre vendu VJ blans, un plat d'estain par elle  eschangié à une pinte d'estain quarrée, une broche de fer  vendue VJ blans.
Et, avec ce, que quant la femme dudit  Chevalier li bailla pour escurer une grant paile d'arain,  elle mist ycelle et bailla en gaige pour IX sols à Jehan de  Hollande cousturier dessus nommé, et tous yceulz biens  avoir prins en la chambre dudit Chevalier puis la Saint  Jehan derrenierement passée.
Item congneut avoir mal prins, puis XV jours ença, en  une taverne au fossé Saint-Germain à Paris où elle buvoit,  un mantel court sangle à usage d'omme, de drap pers,  avec un chandelier de cuivre, et lequel mantel elle vendi  VJ s.
à un frepier demourant en Trousse-Vache et ledit  chandelier vendu XVJ d.
à cellui frepier auquel elle a  vendu le hennap de madre dessus dit.
Item avoir prins, environ la Saint Remi, en l'ostel d'un  prestre demourant en la rue de Bievre, avec lequel avoit  esté par deux jours, au partement que elle fist dudit  hostel, un chandelier de cuivre vendu ès hales XVJ d.,  ne scet à qui.
Item congneut avoir prins, puis un mois ença, en la  chambre du nepveu maistre Hugues Le Grant, et avec lequel  nepveu elle avoit jeu, deux envelopes de toile  par elle vendues, n'est recorde quelle somme d'argent ne  à quele personne.
Et, avec ce, un mois a, elle estant ès  hales et Champeaux de Paris avoir mal prins six coiffes  de toile par elle vendues chascune VIIJ d.
par., et, environ  ycelui temps, avoir prins esdiz Champeaux une  bourse de velueau blanc par elle depuis ce donnée à un  escolier dont elle ne scet le nom, avec lequel elle avoit  couchié, et aussi avoir mal prins esdites hales, environ  ycellui temps, une petite touaille par elle vendue XVJ d.,  et laquele elle print soubz umbre de ce que elle barguignoit  des draps à lit pour acheter.
Item congneut oultre que elle et Perrin Guiot, son  ami, estans en la ville de Martainville-lez-Rouen, en leur  compaignie ledit Richart, son varlet, environ la Saint  Remi derrenierement passée ot un an, et buvans en une  taverne ensemble, au partir qu'ilz firent d'icelle taverne,  sondit ami et elle d'un commun assentement prindrent  un hennap de madre, l'emporterent et ycellui vendirent  en ladite ville de Rouen VIIJ blans, lesquelz sondit ami ot  à son proufit.
Dit avec ce que en ycelui temps que elle coucha avec  un carme de ladite ville de Rouen, au partir qu'elle fist  de sadite chambre, elle mal print une grant nape de table,  laquele elle vendi en ladite ville de Rouen VJ sols  par.; et, oultre ce, en ycellui temps avoir prins ès hales  de Rouen une paire de solers pour son usage.
Et dit  par son serement que ce sont toutes les larrecins que elle  fist oncques, et que icelles elle a faittes pour le gouvernement  de sondit ami qui ne la laissoit vivre ne durer et la  batoit toutes et quantes fois qu'il venoit devers elle et  ne lui bailloit point d'argent, et que quant elle lui bailloit  de l'argent, il lui faisoit très bonne chiere; et atant  ladite Marion fu fait remettre en la prison de laquele elle  avoit esté attainte.
LE MERCREDI ensuïant, Xe jour dudit mois de janvier,  en jugement sur les quarreaux dudit Chastellet, par devant  maistre Jehan Truquan, lieutenant dudit mons.
le  prevost, presens maistres Dreue d'Ars, auditeur, Jehan  de Tuillieres, Ernoul de Villiers, Gieffroy Le Goybe et  Jehan Fouquere, examinateurs, fu faitte venir et attainte  des prisons dudit Chastellet Marion de La Court, prisonniere  dessus nommée.
Laquele et par serement fait aus  sains Euvangiles de Dieu, sanz aucune force ou contrainte  continua et persevera ès confessions cy-dessus escriptes  par elle autrefoiz faittes et lesqueles li furent leues mot  après autre, et ycelles congneut avoir faittes en et par la  maniere que elles sont escriptes; et atant, sanz autrement  contre elle proceder, ladite prisonniere fu faitte remettre  en la prison de laquele elle avoit esté attainte.
EN L'AN dessus dit, le samedi ensuïant, XXe jour de  janvier, mons.
le prevost estant en jugement sur les quarreaux  du Chastellet et en la presence de honorables hommes  et saiges maistres Jehan Truquan, lieutenant dudit  mons.
le prevost; Guillaume Drouart, lieutenant semblablement;  Andrieu Le Preux, procureur du roy nostre sire  oudit Chastellet; Michiel Marchant, Denis de Bausmes,  advocas illec; Jehan de Tuillieres, Girart de La Haye,  Ernoul de Villers, Robert de Tuillieres, Nicolas Chaon,  Hutin de Ruit et Jehan Fouquere, examinateurs, etc.
fu  veu et leu mot apres autre ce present procès et par  l'advis et oppinion d'iceulz, consideré le vil estat, vie  dissolue et gouvernement d'icelle Marion, prisonniere, la  multiplicacion et reiteracions des larrecins par elle fais et  commis à plusieurs et diverses fois de fait et aguet appensé,  le grant nombre et valeur d'icelles, la traïson par  elle faitte et commise en desrobant les personnes en  quelle compaignie elle avoit esté en leurs hostels et domiciles,  deliberé fu que l'en ne le povoit espargnier que  comme larrenesse elle ne feust executée, c'est assavoir:  enfouye toute vive, et que elle l'avoit bien gaignié et  deservi.
Ouyes lesqueles oppinions et veu ce present procès,  ledit mons.
le prevost condempna à ce ladite Marion  et en son absence.
OUQUEL samedi, XXe jour de janvier, l'an dessus dit mil  CCCIIIJxx et onze, fu ycelle Marion de La Court, prisonniere  dessus nommée, menée à son derrenier tourment à  la justice du roy nostre sire à Paris, et illec, en la presence  de Aleaume Cachemarée, clerc criminel dudit  mons.
le prevost commis à faire executer, enteriner et  acomplir ledit jugement et de François Dargies, Jehan  Le Forestier, Guillemin Le Fevre, sergens à cheval, Jehan  Raimbot, Hennequin Merquenroye, Regnaut de La  Porte, Besançon Climent et autres assistens tant sergens à  cheval comme à verge du roy nostre sire ou Chastellet  de Paris, elle estant auprès de la fosse ordennée à le enterrer  et sur le point que l'en lui vouloit mettre, congneut  et afferma par serement les confessions cy-dessus  escriptes par lui autrefoiz faites estre vrayes et en ycelles  continua et persevera.
Et, oultre ce, et en augmentant  ycelles confessions et pour verité et afin de descharger  son ame et que plus seurement et en grant conscience et  repentence de ses pechiez, crimes et larrecins par li faiz  elle puist et ait cause de recevoir la mort en plus grant  contriccion, congneut et confessa avoir fait les larrecins  cy-après declarriées à plusieurs et diverses foiz et ycelles  fait faire en sa presence à son sceu et commandement par  Richart son filz ou nourry dessus nommé et puis IIJ ans ença  en la fourme et maniere qui s'ensuit, c'est assavoir: ès  hales de Paris unes manches de drap marbré, par elle  vendues IIJ s.
.
Item, en l'ostel maistre Marcal Saumur près de Sainte-Croix  en la Cité, au temps que elle coucha une nuyt en  son hostel et en sa compaignie, une petite sainture d'argent  vendue, ne scet à quele personne, XIJ s.
.
Item, en l'ostel d'un potier d'estain demourant assez  près de l'ostel maistre Jehan Truquan, en barguignant  des escuelles, avoir prins une pinte quarrée, environ VJ  sepmaines avant son emprisonnement, laquele est en  l'ostel ou louage de Thomas Chevalier dessus nommé.
Item, environ un mois avant son emprisonnement,  avoir prins en l'ostel d'une lavendiere nommée Maline une  chemise à usage de femme que elle a usée, avec IIIJ escuelles  d'estain vendues IIIJ s.
.
Item, en l'ostel dudit Thomas, avoir prins de la laine  filée vendue X d.
.
Item, en l'ostel de la Lanterne près de la porte Saint-Honoré,  avoir prins deux queuvrechiez et deux touailles  vendues à l'enseigne de la Cloche près de ladite porte  Saint-Honoré IIIJ s.
.
Item, en l'ostel de maistre Jehan Filleul, maçon, avoir  prins un coulteau à viroles d'argent et un chandelier  de cuivre vendus à un frepier nommé Quatre-en-Vault  demourant devant Saint-Merry IIIJ s.
.
Item, en l'ostel d'icellui Thomas Chevalier, uns pignes  de fer à pigner laine vendus audit Quatre-en-Vault IIIJ s.
.
Item à Rouen pour son user une paire de solers ès hales  dudit lieu et à une autre foiz ès hales de Paris pour son  user deux paires de solers.
Item, ès Champeaux de Paris, deux treseaux de soye  vert venduz XIIJ blans.
Item, en la mercerie du Palais, avoir prins deux doitiers  esquelz avoit en chascun dix anneaux d'argent  dorez par elle venduz chascun l'un par l'autre et à plusieurs  personnes XVJ d.
par.
.
Item en un certain jour que un nommé maistre Hugues  de Colombe demourant derriere Saint-Andrieu-des-Ars  ot eu afaire et compaignie charnele à lui en un sien jardin  et qu'il ot mis à terre un signet d'or estant en son  doy et qu'il se fu trait en arriere, elle print ycellui signet,  lequel elle vendi à un nommé Perrin Morel, changeur, la  somme de XXIJ s.
par.
.
Item, ainsi comme un compaignon ot compaignie charnele  à elle en l'ostel de l'Angle devant Saint-Germain-l'Aucerrois,  avoir prins deux frans en or estans en sa  tasse.
Item samblablement avoir prins en la tasse d'un nommé  Jehan de Lannoy qui estoit avec elle et en sa compaignie,  un signet d'argent par elle vendu IIIJ s.
par.
à un change  estant à Saint-Lorens.
Item avoir prins au coing de la rue aus Oës en l'ostel  d'un espicier un chandelier de cuivre par elle vendu  XIJ d.
.
Item avoir prins en l'ostel d'un nommé Jehan de Latour  demourant à l'Ours et au Lyon en la rue Michiel-le-Conte  un hennap de madre par elle vendu IIIJ s.
.
Item en l'ostel d'un de nosseigneurs de parlement demourant  au dessus et près de l'ostel dudit mons.
le prevost,  avoir prins un chaperon doublé de drap pers appartenant  à un sien clerc nommé Jehannin, par elle vendu  IIIJ s.
.
Item, aus Carmes à Rouen, au partir que elle fist de la  chambre d'un carme avec lequel elle avoit couchié, deux  draps de lit par elle vendus en ladite ville de Rouen  VJ s.
par.
.
Item avoir prins et fait prendre à plusieurs et diverses  foiz et journées par ledit Richart, tant de jour comme  de nuit, et fait prendre plusieurs poules, poussins, oisons,  canars, poisson de mer et teles menues choses à la porte  de Paris et ès hales, sans en païer denier ne maille.
Item semblablement avoir pris en l'ostel de la Statue  devant la maison mons.
le conte d'Eu, une pinte d'estain  par elle mis en gaiges en l'ostel d'un chaussetier nommé  Mesnil demourant à Petit-Pont en lieu d'unes chausses  vermeilles par elle achetées illec pour son ami, et que  durant ce que elle marchandoit ycelles chausses, ledit  Richart print une paire de chausses de drap noir à usage  de femme, lesqueles elle a appliquié à son proufit.
Item que nagueres et avant son emprisonnement, ainsi  comme elle se chaussoit en l'ostel d'un nommé Perrin  Tueret, ledit Richart, à son sceu et en sa presence, print  uns solers lesquelz ledit Richart a de present chaussiez.
Item avoir prins à une lingiere sur Grant-Pont IIJ brayes  de lin par elle vendues IIIJ s.
.
Item que, nagueres, elle estant en l'ostel d'une femme  demourant devant Saint-Estienne-des-Grez et ouquel lieu  elle attendoit un compaignon qui illec l'avoit mis en attendant  qu'il la venist querre pour couchier avec elle,  comme promis l'avoit, fu prins par ledit Richart, à son  sceu et de son consentement, deux queuvrechiex par elle  venduz V s.
.
Item, sur Grant-Pont, en barguignant une sainture d'argent  que elle vouloit ou faignoit acheter, print illec XIJ  boutons d'argent que elle a venduz IIIJ s.
à un mercier  demourant au Palaiz dont elle ne scet le nom.
Item, en la ville de Rouen, que un compaignon de ville  vint soy esbattre avec elle en la rue Pendant où elle estoit  lors demourant et par l'ennortement d'une fille de  vie nommée Perrete, elle qui parle print en la tasse d'icellui  compaignon, ainsi comme il estoit sur elle, J franc  en or et VJ sols en menue monnoie, lequel argent elles  despendirent ensemble.
Item semblablement avoir prins en la chambre dudit  Thomas Chevalier deux draps de lit qui sont en sa chambre  dont l'un est meilleur que l'autre.
Item, avec ce, avoir prins en la tasse d'un marchant de  pourceaulz qui ot compaignie charnele à elle, durant le  temps qu'il estoit sur elle, une grant piece d'or dont elle  ot sur le pont de Paris et aus changes IJ frans.
Item avoir prins en l'ostel d'un chauderonnier demourant  en la rue Saint-Martin, en achetant ou feignant acheter  une paile d'arain, une petite paile menue vendue en  ycelle rue XIIJ blans, ne scet à qui.
Et atant fina ses derreniers jours, et fu ledit jugement  contre elle donné executé.
Et n'avoit aucuns biens soubz le roy.
AL.
CACHEMARéE.
PIERRE DE VAILLEDOLY.
INFORMACION faitte par messire Philibert de Digoine,  chevalier, maistre d'ostel de mons.
le duc de Bourbonnois,  Baudequin Meschin, escuïer d'escuierie de  mondit seigneur, Jehan Babute, maistre de la chambre  aus deniers de mondit seigneur, et Quentin Buffaut, clerc  des offices de l'ostel mondit seigneur, le lundi IIIJe jour  du mois de mars, l'an mil CCCIIIJxx et XJ, sur ce que l'en  dit que, quant mondit seigneur fu derrenierement en  Bourbonnois ou mois d'octobre ou de novembre  derrenierement passé, le feu se prist au Chapel-Rouge à  Moulins en une chambre où Julian Le Lievre Sardain  estoit logiez, en laquele chambre vindrent Pierre de  Vailledoli et plusieurs autres pour secourir le feu, et  y avoit une tasse d'argent pesant environ demi marc, laquele  tasse fu lors prise et emblée par ledit Pierre de  Vailledoli et convint que ledit Julian rendist la valeur de  ladite tasse à l'oste et depuis ledit Julian vint à Montliçon  en la chambre dudit Pierre de Vailledoli et  trouva ladite tasse en ladite chambre, present l'amie dudit  Pierre et la print ledit Julian comme sienne.
Item que, ou mois de novembre derrenier, mons.
estoit  à Molins, et aussi y estoit ledit Pierre de Vailledoli, et fu  perdue une escuele d'argent de la garnison du chastel de  Molins; et quant mons.
fu pris pour aler à Tours, ledit  Pierre de Vailledoli s'en retourna à Montliçon et le jour  qu'il y arriva se parti de ladite ville sur le vespre et  coucha dehors toute la nuit et dedens deux ou IIJ jours  après, il vendi environ deux mars d'argent fondu en masse  à un drapier de Montliçon; et suppose l'en que ce fu  ladite escuelle d'argent qui avoit esté perdue à Molins, et  qu'il l'avoit fondue ou fait fondre la nuit qu'il avoit jeu  hors de la ville de Montliçon, et qu'il a faiz plusieurs autres  menuz larcins à ses compaignons et à autres.
GERARDIN Ferin, varlet d'un des grans chevaulz de  mons., premier tesmoing, en l'aage de XXIJ ans ou environ,  juré et diligemment examiné sur les faiz dessus diz, dit et  depose par son serement qu'il n'en scet riens fors que par  oïr dire.
Requis qu'il en a oy dire, dit qu'il a oy dire  que une nuit que lui et ledit Pierre de Vailledoli estoient  à Molins, le feu se print en la chambre où ledit Sardain  estoit logiez à Molins et que en ladite chambre fu perdue  une tasse d'argent, et adoncques il qui parle et ledit Pierre  de Vailledoli estoient logiez hors de ladite ville de Molins  en l'ostel du Ruyau et celle nuit ledit Pierre coucha  dedens la ville, et l'endemain après ce que ledit Pierre  de Vailledoli fu retournez oudit hostel, ledit Sardain vint  vers ledit Pierre et avec lui deux autres hommes qu'il ne  congnoist; et demanda audit Pierre se il avoit point veue  ne prise ladite tasse et ledit Pierre jura qu'il ne l'avoit  point veue ne prise, et à ces paroles estoit present celui  qui parle et depuis le tesmoing qui parle a oy dire à Stassequin  qui fu page de mons.
que entre lui et ledit Sardain  et maistre Jehan Larbalestier vindrent après ladite  perte à Montliçon et disnerent avecques l'amie dudit  Pierre de Vailledoli; et audit disner ledit Sardain trouva  ladite tasse qui avoit esté emblée à Molins, laquele tasse  ledit Sardain print, et dist qu'il l'avoit païée la valeur  qu'elle valoit et que ledit Pierre estoit lierres et traitres,  et que se il feust en la ville il le combatroit.
Item, quant au fait de l'argent en masse qu'il vendit,  depose le tesmoing qui parle que Pierre Le Tondeur, de  Montliçon, a dit à lui qui parle que deux marchans de  Normandie estoient venuz à Montliçon et avoient dit  audit Pierre Le Tondeur que ledit de Vailledoli leur  avoit voulu vendre environ deux mars d'argent fondu  en masse, et le faisoit XIIJ frans et n'en vouloient donner  que XIJ frans.
Si demanderent lesdiz marchans audit  Tondeur se ledit Pierre de Vailledoli estoit si riches  qu'il eust argent fondu, et finablement lesdiz marchans de  Normandie ne l'acheterent point, mais depuis, ledit  Pierre de Vailledoli vendi ledit argent à un homme de  Montliçon, si comme disoit ledit Tondeur, et plus n'en  scet, si comme il dit, diligemment requis.
HENNEQUIN Cloquetin, varlet d'un des granz chevaulz  de mons., IJ tesmoing, en l'aage de XX ans ou environ,  juré et diligemment examiné sur les faiz dessus  diz dit et depose par son serement en tout et partout sur  le fait de la tasse perdue à Molins et sur le fait de la  masse d'argent vendue à Montliçon en tout et partout  comme Gerardin Ferin premier tesmoing, et plus n'en  scet diligemment enquis.
HENNEQUIN de Coulongne, varlet d'un des grans chevaulz  de mons., IIJe tesmoing, en l'aage de XXIJ ans ou environ,  juré et diligemment examiné sur les faiz dessus diz,  dit et depose par son serement en tout et par tout sur  ledit fait de la tasse perdue à Molins; et dit oultre que  l'ostesse de Molins, en sa presence et en la presence du  Sardain, maistre Jehan Larbalestier, Hennequin de Luxembourt  et autres, apporta une tasse pareille de celle qui  avoit esté perdue, et depuis il qui parle dit que le Sardain  ala à Montliçon et trouva ladite tasse à la table de l'amie  dudit Pierre de Vailledoli; et quant à la masse d'argent, il  n'en scet riens il qui parle fors que par oïr dire, mais dit  que quant il revint du Puy où il estoit alez en pelerinage,  ses compaignons lui dirent que ledit Pierre de Vailledoli  avoit une masse d'argent pesant environ deux mars et ne les  vouloit donner pour moins de XIIJ frans.
Et dit il qui  parle que quant les granz chevaulz de monseigneur se  partirent de Paris derrenierement pour aller en Bourbonnois,  Gerardin varlet des grans chevaulz de mons.
perdi  ses besaces où ses draps linges et queuvrechiex estoient  et autres choses et les demanda à tous ses compaignons,  lesquelz desployerent toutes leurs besongnes fors ledit  Pierre de Vailledoli qui s'en ala en une chambre haulte,  en disant qu'il apporteroit toutes ses besongnes, mais ledit  Pierre de Vailledoli mist en son sain les draps linges  et queuvrechiex dudit Gerardin, si comme lui dist ledit  Gerardin, et plus n'en scet diligemment examiné et  requis.
HENNEQUIN Malandrin, varlet d'un des grans chevaulz  de mons., IIIJe tesmoing, en l'aage de XL ans ou environ,  juré et diligemment examiné sur les faiz dessus diz, dit et  depose par son serement en tout et par tout sur le fait de  la tasse perdue à Molins comme Gerardin Serin premier  tesmoing.
Item depose, quant à la masse d'argent vendue à Montliçon,  riens n'en scet fors qu'il a bien oy dire audit Gerardin  que ledit Gerardin avoit oy dire que ledit Pierre de  Vailledoli avoit une masse d'argent fondue à vendre.
Item dit il qui parle que, quant les grans chevaulz de  mons.
se partirent derrenierement de Paris pour aler en  Bourbonnois, Gerardin varlet des grans chevaulz de  mons.
perdi en ses besaces uns draps linges et un queuvrechié,  et quant ledit Gerardin fu à Forges, il les demanda  à ses compaignons et chascun monstra toutes ses  besongnes, fors tant que ledit Pierre de Vailledoli s'en  ala en une chambre haulte et mist ses besongnes sur une  table et le linge et queuvrechié dudit Gerardin il mist au  chevez du lit, et pour ce que tous les compaignons le  suivoient de près, print ledit linge et queuvrechié qui  estoit au chevez du lit et le mist en son sain; et dist il  qui parle que ledit Gerardin les osta du sain dudit Pierre  de Vailledoli, et plus n'en scet diligemment examiné et  requis.
L'AN DE GRACE mil CCCIIIJxx et onze, le samedi IXe  jour de mars, en la presence de mons.
le prevost et de  maistres Jehan Truquan, son lieutenant, Dreux d'Ars,  auditeur, Girart de La Haye et Ernoul de Villers, examinateurs,  etc., fu fait venir et attaint en jugement sur  les quarreaux du Chastellet de Paris Pierre de Vaidoly  prisonnier detenu oudit Chastellet du commandement  des maistres d'ostel mons.
le duc de Bourbon pour souspeçon  d'avoir jà pieçà mal prins et emblé en la ville de  Molins en l'ostel du Chapeau-Rouge assiz en ladite ville  et en la chambre où estoit lors logié un nommé Julian Le  Lierre Sardain une tasse d'argent et aussi pour souspeçon  que ou mois de novembre derrenierement passé que ledit  prisonnier estoit ou chastel dudit Molins, ouquel fust lors  perdue et adirée une escuelle d'argent appartenant audit  mons.
de Bourbon, que par lui elle n'ait esté mal prise et  emblée.
Lequel prisonnier examiné par ledit mons.
le  prevost à la priere et requeste d'iceulz maistre d'ostel,  après ce qu'il ot juré aus sains Euvangiles de Dieu dire  verité des choses dessus dites et autres qui lui seroient demandées,  dist et afferma par serement qu'il est nez du païs  d'Espaigne et que puis VJ ans ença il a continuelment servi,  comme varlet et garde des chevaulz dudit mons.
de  Bourbon, ycellui mons.
de Bourbon, tant ou païs de Barbarie  comme ailleurs.
Et dit qu'il est verité que environ  le mois de septembre ou octembre derrenierement passé,  il pour lors estant en la ville de Molins et ainsi comme  l'en ot crié au feu en l'ostel dudit Chapeau-Rouge, ala  au lieu et tant qu'il entra en la chambre dudit Julian, en  laquele il vit un hennap d'argent; et pour ce qu'il esperoit  et cuidoit que ladite tasse feust audit Julian et que de  lui il ne povoit estre païez de IJ frans qu'il lui devoit  d'argent presté, print ycelle tasse et l'emporta avec soy  en la ville de Montliçon et illec le garda en la chambre  d'une sienne amie par XV jours ou environ, et jusques à  ce que, à un jour dont il n'est recort, icellui Julian vint  en sadite chambre en laquele il trouva ladite tasse et  ycelle, comme sa chose qu'il disoit lui appartenir, print  de fait et par sa force contre son gré et volunté l'emporta  sanz lui païer yceulz IJ frans.
Et dit que depuis ce qu'il ot  prinse ladite tasse par la maniere que dit est, il par plusieurs  foiz dist audit Julian comment il l'avoit prinse et  que s'il lui vouloit païer les deux frans qu'il lui devoit,  que ladite tasse il lui renderoit et autrement non.
Et quant  à l'escuelle d'argent dont il est accusez, dit et par son  serement que riens n'en scet et qu'il est verité que environ  ce temps dessus dit, il fist fondre à Montliçon par  un orfevre une sainture d'argent qu'il avoit avec la garnison  de deux dagues d'argent et certains boutons d'argent,  tant de boursetes comme de boutonneures de chaperons  à femme, et tout fu fondu en un lingot qui pesoit  environ deux mars d'argent et que tout ce il faisoit XIIJ  frans; et lequel lingot il vendi lors en ladite ville à un  homme qu'il ne congnoist la somme de dix fr.
seulement.
Et se rapporte desdites accusacions, et aussi de sa vie,  gouvernement et renommée en tout ce que ont dit et  deposé, diront et deposeront certains tesmoins à lui nommez,  contenuz et escrips en l'informacion faite par les  maistres d'ostel dudit mons.
de Bourbon, soit pour lui ou  contre lui, et par leurs dites deposicions prendre droit;  desquelz tesmoins les noms ensuïent: c'est assavoir, de  Hennequin Cloquetin, Hennequin de Couloigne et Hennequin  Malandrin et d'un chascun d'eulz.
EN L'AN DESSUS DIT, le mardi XIJe jour dudit mois de  mars, par devant maistre Jehan Truquan, lieutenant dudit  mons.
le prevost, presens maistres Dreux d'Ars, auditeur;  Jacques Du Bois, Michiel Marchant, Denis de  Bausmes, advocaz en Chastellet; Jehan de Bar, Robert  de Pacy, Gieffroy Le Goybe et Jehan Fouquere, examinateurs,  etc., eulz estans en jugement sur les quarreaux  dudit Chastellet, fu veu et leu mot après autre ce present  procès avec l'informacion faite par lesdiz maistres  d'ostel de mons.
de Bourbon sur l'estat, vie et renommée  dudit prisonnier au dessus escripte.
Tous lesquelz, veu  l'estat dudit prisonnier, ce qu'il est homme estrangier, la  confession par lui faite et maniere de la prinse d'icelle  tasse d'argent, le lingot par lui fait fondre, ce qu'il est  povre varlet garde de chevaulz et n'est pas vray-semblable  ne à croire qu'il eust argent à fondre en si grant  nombre que de deux mars d'argent, les denegacions sur  ce par lui faites avec la variacion, attendu qu'il est vacabond  et tient femme en chambre audit Montliçon et veue  ladite informacion avec la deposicion des tesmoins èsquelz  il s'est rapportez, comme dit est, delibererent et  furent d'oppinion qu'il y avoit assez cause pour proceder  contre lui par voye de question afin de savoir par sa  bouche la verité desdites accusacions.
Oyes lesqueles oppinions  et veu ce present procès, ledit lieutenant condempna  à ce ledit prisonnier en son absence.
EN ENTERINANT lequel jugement, ycellui prisonnier,  en la presence desdiz conseilliers, fu fait venir en jugement  sur lesdiz quarreaux, auquel par ledit lieutenant fu  dit que des accusacions contre lui faittes il dist verité, ou  par sa bouche et voye de question l'en le lui feroit dire.
Lequel prisonnier, et par serement, continua ès confessions  et variacions autrefoiz par lui faittes, et ne voult  autre chose confesser qui lui portast prejudice.
Et, pour  ce, fu fait despouillier tout nu, mis, lié et estendu à  question sur le petit et le grant tresteau et lui estant en  cest estat et aussi hors d'icelle question, après ce qu'il ot  esté chauffez en la maniere acoustumée, congneut et confessa  par serement par lui fait de rechief, comme dit est,  et non obstans les variacions et denegacions par lui autrefoiz  faittes, qu'il est verité que au temps que ledit mons.
de Bourbon fu environ le mois de septembre ou octembre  derrenierement passé audit lieu de Molins en un jour  dont il n'est record que l'en disnoit en sale, ainsi comme  aucuns seigneurs qui là estoient orent jetté aucunes escuelles  d'argent, dont ilz avoient esté serviz sur table, à  terre parmi la sale, il, par temptacion de l'ennemi, print  et recueilly enmi ladite sale une desdites escuelles d'argent,  laquele il mist lors en son sain et ycelle porta en la  ville de Montliçon, en laquele il fist fondre icelle escuelle  pesant IJ mars ou environ à un orfevre qui est son ami,  du nom duquel il n'est record et lequel est un joines  homs brun, de tel grant comme lui qui parle, et est demourant,  auprès des coustelliers d'icelle ville de Montliçon,  en un hostel par bas, ouquel il fait son mestier d'orfaverrie,  et lequel compaignon est communement vestu  d'une longue hoppelande de drap vermeil.
Et dit aussi que ycelle escuelle il print en la ville de  Molins au chemin que fist de Paris en alant en Bourbonnois  au retour du voyage de Barbarie fait par ledit mons.
de Bourbon, quant il ot esté à Paris veoir le roy, et que  pour ycelle escuelle fondre ledit orfevre pour son salaire  ot VIIJ s.
par., laquele ainsi fondue en lingot pesoit un  petit moins de deux mars d'argent; et lequel lingot il qui  depose, depuis ce, porta en la ville de Bourges en Berry et  illec la vendi à un marchant changeur qu'il ne congnoist  la somme de XJ frans qu'il en ot et receut, et yceulz appliqua  à son usage et proufit.
Et dit que ledit lingot par  lui premierement confessé avoit esté fait de sa sainture,  garnison de dagues etc., est celui mesmes qui fu fait de  ladite escuelle d'argent.
Et, avec ce, dit que c'est le premier  larrecin qu'il feist oncques, et autre chose ne plus  ne voult congnoistre qui li portast prejudice.
Et, pour  ce, fu fait remettre en la prison de laquelle il avoit esté  attaint.
LE JEUDI ENSUïANT, XIIIJe jour dudit mois de mars, l'an  dessus dit, après ce que en jugement sur les carreaux dudit  Chastellet en la presence de mons.
le prevost et aussi de  maistres Jehan Truquan, lieutenant dudit mons.
le prevost,  Dreux d'Ars, auditeur, Girart de La Haye, Ernoul  de Villers, Nicolas Bertin et Jehan Fouquere, examinateurs  etc., le dessus nommé prisonnier Pierre de Vailledoli,  sanz aucune force ou contrainte, ot et par serement  continué et perseveré ès confessions cy-dessus ou jour  d'yer par lui faites qui li furent leues mot à mot, icellui  prisonnier, pour ce que autre chose ne voult dire ou confesser,  fu fait remettre en la prison de laquele il avoit  esté attaint, sanz autrement proceder contre lui.
ET, CE FAIT, le vendredi ensuïant XVe jour dudit mois  de mars, l'an dessus dit, veu par mons.
le prevost, appelez  avec lui maistres Jehan Truquan, lieutenant dudit  mons.
le prevost, Dreux d'Ars, auditeur, Andrieu Le  Preux, procureur du roy nostre sire, Ernoul de Villers,  Nicolas Bertin, Robert de Pacy, Hutin de Ruit et Jehan  Fouquere, examinateurs etc.
les informacions, confessions,  variacions et denegacions faites par ledit prisonnier  cy-dessus escriptes et lesqueles lui furent leues mot après  autre, dit fu et deliberé par yceulx conseilliers que bon  estoit que encores une foiz par voye de question feust  sceu par la bouche dudit prisonnier s'il avoit faiz aucuns  autres larrecins que congneuz a cy-dessus et que s'il ne  confessoit autre chose, que les choses dessus dites feussent  rapportées et dites à mons.
de Bourbon et aussi s'il congnoissoit  plus, que semblablement tout feust dit et rapporté  audit mons.
de Bourbon, afin de ordonner ou  surplus et en oultre ce que bon lui sembleroit.
OUQUEL JOUR mesmes et assez tost après ce que dit  est, ycellui prisonnier Pierre de Vailledoli fu amené en  jugement sur les carreaux dudit Chastellet en la presence  desdiz lieutenant, maistres Dreux d'Ars, Villers, Bertin,  Pacy, Ruit et Fouquere, examinateurs dessus nommez.
Et,  pour ce que autre chose ne voult congnoistre que dit  est dessus, icelui prisonnier en ensuïant ledit appointtement  oujourd'uy fait, fu fait despoiller tout nu, mis,  lié et estendu à la question sur le petit tresteau, et avant  ce qu'il eust eu sur lui pou ou neant de eaue jetté, par sa  peticion et requeste, fu mis hors de ladite question et  mené chauffer en la maniere acoustumée et illec hors de  toute question sanz aucune force ou contrainte en continuant  et perseverant ès confessions par lui autrefoiz  faites, congneut et confessa par serement et pour verité  avoir fais et commis les larrecins qui ensuient, c'est assavoir  VIIJ ans a ou environ, ouquel temps il servoit et demouroit  avec le viconte de Burnitel et qu'ilz estoient  logiez en la ville de Montalvan en Guyenne au deslogier  qu'il fist dudit hostel, par temptacion de l'ennemi,  mal print des biens de leur hoste où ylz estoient logiez  une espée et une taloche qu'il vendi en ycelle ville  XIJ s.
par.
.
Item au retour par lui fait du voyage de Barbarie en  la compaignie et service dudit mons.
de Bourbon et à la  descente qu'ilz firent de la ville de Gennes, à l'issue de  la galée ou barge où il estoit venuz dudit païs, mal print  en ycelle nef ou barge une cotte de fer appartenant à un  escuïer qu'il ne congnoist, laquele cotte de fer il vendi  en ladite ville de Gennes XL s.
tournois.
Item avoir mal prins en l'ostel du duc de Gennes  audit lieu de Gennes et au retour dudit voyage de Barbarie,  que ledit mons.
de Bourbon disnoit avec ledit duc  de Gennes ainsi comme il estoit alez veoir la court,  une escuelle d'argent aus armes dudit mons.
de Bourbon  par lui lors vendue en ycelle ville de Gennes à un  marchant d'argent la somme de VIIJ escuz d'or.
Item et avec ce avoir mal prins en ycelle ville de  Gennes à un escuïer du païs d'Angleterre, qui estoit et  avoit esté en la compaignie dudit mons.
de Bourbon ou  dit païs de Barbarie, unes chausses vermeilles et un chaperon  qu'il a appliquées à son usage.
Item aussi avoir mal prins des biens dudit mons.
de  Bourbon en son hostel où il estoit logiez audit lieu de  Gennes, en alant oudit voyage de Barbarie, une des escuelles  d'argent dudit seigneur signées à ses armes, et laquele  il qui parle dès lors vendi en ycelle ville de Gennes  à un marchant orfevre, la somme de VIIJ escuz d'or.
Congneut oultre avoir mal prins en ladite barge ou  vaissel ouquel il descendi de la mer vers laditte ville de  Gennes entre les autres biens par lui prins en ycellui  vaissel appartenans audit mons.
de Bourbon, un haubregon  appartenant à un des escuïers dudit mons.
de Bourbon  par lui vendu en ycelle ville de Gennes, la somme  de VIIJ frans à un varlet de chambre dudit mons.
de  Bourbon nommé Charlot.
Congneut aussi, IX ans a ou environ, avoir mal prins  ou païs d'Espaigne en la ville de Vailledoli dont il est  nez, deux aulnes de drap vermeil par lui vendues en  ycellui temps en ladite ville la somme de IJ frans.
Item que lui estant ou païs de Barbarie, après ce que  un sien arbalestre qu'il avoit ot esté cassée d'un cop de  lance, il de fait print de l'un de ses compaignons un arbalestre  sanz son sceu ou congié, et laquele depuis ce  par les maistres d'ostel dudit mons.
de Bourbon lui fu  ostée et rendue à cellui à qui elle estoit.
Dit avec ce que puis un an a ou environ qu'il en la  compaignie de mons.
de Nourry estoit alez en l'ostel  Perrin Dussey, escuïer, et ainsi comme l'en estoit assiz à  table, mal print de la vaisselle d'argent dont ilz avoient  esté serviz à table et en les desservant une cuillier d'argent,  laquele il emporta avec soy et ycelle avec certain  fraitin d'argent et mordant de sainture et aussi la boutonneure  d'un chaperon de son amie demourant en la ville  de Montliçon dessus dite, il fist fondre ensemble et ce  appliqua à son singulier proufit et dit par son serement  sur ce de rechief fait aus sains Euvangiles de Dieu que les  confessions et larrecins cy-dessus transcriptes par lui  faites et à lui releues sont vrayes et que oncques ne fist  aucunes autres larrecins que dit et congneu a cy-devant.
LE SAMEDI XVJe jour de mars, l'an dessus dit, après ce  que en jugement sur les carreaux dudit Chastellet Pierre  de Vailledoli prisonnier dessus nommé sanz aucune force  ou contrainte ot continué et perseveré ès confessions par  lui autrefoiz faittes cy-dessus escriptes à lui leues mot  après autre en la presence de mons.
le prevost et de  honorables hommes et sages maistre Jehan Truquan, lieutenant  dudit mons.
le prevost, et aussi de maistres Guillaume  Porel, conseillier du roy nostre sire en parlement,  Dreux d'Ars, auditeur, Ernoul de Villers et Hutin de  Ruit, examinateurs, et que par ledit mons.
le prevost ot  aujourd'uy esté dit tesmongnié et rapporté audit maistre  Jehan Truquan, lieutenant, presens honorables hommes  et sages maistre Guillaume Drouaut, lieutenant dudit  mons.
le prevost, et Andrieu Le Preux, procureur du roy  nostre sire oudit Chastellet, que des confessions faittes par  ledit prisonnier il avoit parlé à mons.
de Bourbon dessus  nommé, lequel il avoit dit, prié, commandé et enchargié  que dudit prisonnier et autres ses familiers qu'il pourroit  trouver et savoir avoir fait et commis cas pour lesquelz  ilz deussent prendre et recevoir mort qu'ilz feussent justiciez  et que pour lui ne feust aucunement delayé à faire  justice.
Et, ce fait, veu le procès et confessions faittes  par ycellui prisonnier, les multiplicacions, reiteracions  et valeur des larrecins faiz par ledit prisonnier à plusieurs  et diverses foiz et la traïson par lui commise en  desrobant ceulz avec lesquelz il estoit demourant et qui le  gouvernoient, delibererent et furent d'oppinion qu'il  estoit un très fort et grant larron traitre et que il estoit  dignes et avoit deservi pour ses demerites recevoir mort,  comme de estre pendu.
Oyes lesqueles oppinions et  tout consideré, ycellui mons.
le prevost, par l'oppinion  de tous yceulz conseilliers, condempna ycellui Pierre de  Vailledoli à estre justicié et pendu comme larron.
Et  lequel jugement fu par ledit maistre Jehan Truquan,  lieutenant, dit et pronuncié ou jour dessus dit audit prisonnier  et en sa presence.
ET, CE FAIT, fu mené à son derrenier tourment; ouquel  lieu il persevera ès dittes confessions et ne voult  autre chose congnoistre.
Et atant fu ledit jugement  executé.
Les biens duquel sont assis en la terre du Fort  l'Evesque.
AL.
CACHEMARéE.
GIRART DE SANCEURRE.
L'AN MIL CCCIIIIxx ET ONZE, le dimenche XXIIIJe jour  de mars, pardevant honorables hommes et sages  maistres Jehan Truquan, lieutenant, Andrieu Le Preux,  procureur du roy, Milles de Rouvroy, Gieffroy Le  Goibe et Hutin de Ruit, fu attaint des prisons dudit  Chastellet et amené par devant les dessus diz Gerart de  Sanseurre, soy disant né du païs de Lorraine, et interrogué  et examiné par serement par ledit lieutenant sur son  estat, vie et renommée, lequel ycellui procureur disoit  et maintenoit estre homme oyseux, vacabond, sanz estat,  service de seigneur et sanz ce que il ait richesse, puissance  ne chevance qui venue lui soit par succession, loyal acquisicion,  etc.
.
Et si maine et fait grant estat et despense,  suit les compaignies des gens oyseux, vacabons et mal renommez,  et estre aussi cabuseur et trompeur de plusieurs  cabuseries et tromperies et que pieça par maniere de cabuserie  et tromperie, il s'estoit transportez en l'ostel  d'un drapier à Paris, dont de present il n'est record du  nom, duquel il avoit acheté un cheval et lui baillié pour  erres XVJ s.
par.
et neantmains avoit enmené icellui cheval  et fait d'icellui sa volunté et ne le savoit l'en où trouver,  ne ne vouloit païer le residu dudit cheval, mais en  avoit fait sa volunté.
Disoit aussi ledit procureur du roy que oujourd'uy,  contre le gré et volunté des maistres d'ostel de la royne,  il avoit oujourd'uy convoïé les littiere et charioz de la  royne, de madame de Touraine, et de madamoiselle  de Harecourt, se prenoit et tenoit au chariot d'icelle damoiselle  de Harecourt faignant qu'il feust son serviteur et  lequel prisonnier ne s'estoit voulu departir de tenir à  ycellui chariot, pour commandement que lui eussent  fait yceulz maistres d'ostel, mais avoit convenu que à  force il eust esté osté arriere d'yceulz charioz, et, en ce  faisant, avoit crié à haulte voix que pour Dieu il ne  feust pas mené prisonnier ou Chastellet, et que s'il y  estoit menez, il seroit mort.
Lequel prisonnier sur ce juré et examiné par serement,  dit et afferme qu'il est povre varlet servant les seigneurs  chevaliers et escuïers du royaume, avecques lesquelz il a  fuy, frequenté et demouré puis XX ans ença, esté aussi ès  voyages de Flandres, d'Alemaigne, de Languedoc et ailleurs  là où l'en a esté ès guerres; et dit que de present  il n'a aucun service.
Et dit que des biens à lui faiz par  ses parents et amis et d'un pou de heritage, qu'il avoit  oudit païs de Lorraine, par lui venduz et adenerez, il s'est  vesqu et aussi des dons à lui faiz par les seigneurs qu'il a  serviz.
Quant audit cheval par lui acheté, dit qu'il est  voir qu'il a païé dudit cheval XVJ s.
et que le residu il  avoit volunté et entencion de païer, au plus brief que  bonnement porroit, et ycellui avoit mis en garde en l'ostel  du bailli de Senliz.
Dit aussi que par sa simplesse et non sens il s'est prins  au chariot d'icelle demoiselle de Harecourt, et a fuy et  compaigné yceulz littiere et charioz pour veoir l'estat  et honneur qui furent faiz à la royne à l'entrée que elle  fist cedit jour à Nostre-Dame de Paris, sanz ce qu'il y  pensast à aucun mal faire.
APRèS LAQUELE response et litiscontestacion ainsi  donnée par ledit prisonnier, fu par ledit lieutenant demandé  aus dessus nommez leurs oppinions et comment  il seroit bon de proceder contre ledit prisonnier; lesquelz  dirent que veu l'estat et vesture dudit prisonnier  qui estoit et est homme vacabond, ce qu'il se tenoit au  chariot des dames de la royne et ne s'en vouloit partir  pour chose que l'en lui deist, ce qu'il fu mis hors par  force et que messire Guillaume Cassinel, chevalier,  maistre d'ostel de la royne, a dit et affermé que ycellui  prisonnier n'est point serviteur ne officier de la royne,  consideré aussi qu'il mist un sien cheval en l'ostel du bailli  de Senliz, où il n'a aucune congnoissance, ne onques puis  ne le retourna querre, ce que en le amenant prisonnier  il s'est moult efforcié de resqueurre, afin de savoir de la  vie et mesfaiz dudit prisonnier, ycellui prisonnier devoit  estre mis à question et en furent d'oppinion.
Lesqueles  oppinions oyes et veu ce que dit est, ycellui prisonnier  fu à ce condempné par ledit lieutenant, mesmement que  pour plusieurs autres crimes il a esté long temps prisonnier  ou Chastellet à la complainte de plusieurs personnes,  et ce que aujourd'uy et puis nagueres plusieurs murtres  et larrecins ont esté faiz de nuit à Paris par gens  incongneuz et hommes vacabonds, et que d'iceulz l'en  ne scet qui mescroire.
CE JOUR de dimenche, en enterinant ledit jugement  interlocutoire, par devant ledit lieutenant, en la presence  des dessus nommez, fu mandé le prisonnier dessus nommé,  lequel pour ce que du cas de son emprisonnement et de  ses autres mesfaiz et larrecins il ne voult dire la verité,  lui sur ce requis, fu mis à question sur le petit et le  grant tresteau, en laquele il congneut et confessa ce qui  s'ensuit, c'est assavoir que, long temps avoit il en l'ostel  de sa mere print et embla unes heures qui bien valoient  deux frans ou environ, lesqueles il donna depuis, ne scet  à qui.
Item confessa que, à la Saint Pere derrenierement passée,  il mal print et embla en l'ostel d'une damoiselle Camuse  demourant près de la Sale aus Lombars où yceulz Lombars  s'esbatent aus dez, unes heures, unes paternostres  et un crucefiz d'or attachées à ycelles qui estoient dedens  une bourse; lesqueles il mist en gage, c'est assavoir lesdites  heures en l'ostel Jehan de Chastillon, cousturier, demourant  en la rue aus Lombars, pour trois frans et demi,  les paternostres en un hostel et taverne, ne scet quelle,  assis en rue Neufve Saint Merry, à l'enseigne de la  Pomme, pour VIJ sols par.
et ledit crucefix au Dieu d'amours  à la porte Vaudoir, pour XVJ f.
par.
.
Item confessa que, ou voyage que le roy fist derrenierement  ou païs de Languedoc, yl mal print et embla  une harpe en une ville près de Tholouse, laquelle ne  l'ostel aussi il ne scet nommer.
ITEM CONFESSA que, quatre ans avoit ou environ, en  l'ostel Jehan de Varisy, son oncle, demourant à Nancy en  Lorraine il mal print et embla, en un des coffres de sondit  oncle, IIIJxx frans en petiz florins.
Lesqueles confessions  faittes, ledit Girart requist instanment estre mis  hors de la question, et de ses autres mesfaits il diroit plainement  la verité.
Oye laquele requeste, ledit Girart fu  mis hors de la question et mené chauffer en la cuisine en  la maniere acoustumée, en laquele cuisine il continua et  persevera en la confession cy-devant escripte et ycelle  afferma estre vraye, sauf des IIIJxx frans qu'il disoit avoir  emblez à son oncle, en jurant et affermant que de ce il n'estoit  rien, jà soit ce qu'il le ait dit et confessé.
Et, avecques  ce, congneut et confessa que en la ville de Besiers il mal  print et embla une sainture à boucle, mordant et IIIJ clos  d'argent, laquele il trouva en un hostel en la chambre où  il estoit logiez et ycelle porta en Avignon, quant le roy  y fu, où il la vendi XXIIIJ sols par.
.
Item confessa que, vendredi derrenierement passé, il  mal print et embla de jour, en l'ostel du Pot-d'Estain, en  la rue aus Lombars sur l'eure de disner, deux houppelandes  de fustenne, lesqueles il vendi aus juifs XX s.
par.
.
Item confessa que, cinq ans a ou environ, au retour du  voyage de Guïenne, il mal print et embla au devant de  Carcassonne à un bonhomme du païs un cheval de poil  grison, du pris de cinq frans ne oncques puis ne lui  voult rendre ne restituer.
Item confessa que, deux ans a ou environ, au retour  que le roy fist du voyage de Languedoc, ledit Girart  estoit logiez en l'ostel de la Levriere-Blanche près de  Saintte-Katherine du Val des Escoliers, ouquel hostel  il print et embla à son departement deux draps linges qui  estoient ou lit où il avoit jeu et yceulz venduz depuis  à un chaussier et cousturier demourant près de maistre  Jehan Truquan XIJ s.
par., lesquelz draps Henry Amiot a  depuis ce congneu avoir euz et receuz dudit Girart.
Item ledit Girart confessa que, lui estant en l'aage de  dix ans, en la ville de Tou, il mal print et embla en la  bourse d'une nommée Jehannete, qui se baignoit avecques  une sienne parente, XIJ vielz gros.
Item confessa que, trois ans a ou environ, lui estant ou  Perche en la compaignie des Genneuois, print et embla  en l'estable d'un bon homme, sanz le sceu d'icellui, un  cheval, qui bien valoit VIIJ frans ou environ.
Item confessa que, une autre foiz, lui estant en un village  près de Poitiers, print et embla de jour en une estable  un cheval de poil noir du pris de VIJ frans.
Item confessa que, deux ans a ou environ, lui estant ou  païs de Touraine près Saintte-Katherine de Fierbois,  print et embla, de jour, en une estable IJ chevaulz,  l'un noir et l'autre gris, lesquelz il vendi depuis à Blois  XIJ frans d'or, et autre chose ne voult confesser.
LE LUNDI ENSUIANT, XXVe jour dudit mois de mars,  pardevant maistre Jehan Truquan, en la presence de  maistre Pierre de Vé, conseillier du roy notre sire en  parlement, maistre Andrieu Le Preux, procureur du roy  nostre sire ou Chastellet de Paris, maistres Miles de Rouvroy,  Arnoul de Villers, Hutin de Ruit et Jehan Fouquere,  examinateurs, fu attaint en jugement sur les quarreaux  oudit Chastellet le dessus nommé Girart prisonnier,  auquel fu recitée sa confession cy-dessus escripte, laquele  il afferma estre vraye et en ycelle persevera, sauf  tant que des chevaulz par lui cy-dessus confessez avoir  emblez il nya yceulz avoir emblez, exepté le cheval  par lui confessé avoir emblé au devant de Carcassonne, en  jurant et affermant par son serement que plus n'en avoit  mal prins et emblez.
Et, ce fait, fu ledit prisonnier fait  traire arrieres, et aus dessus nommez fu par ledit lieutenant  demandé leurs oppinions, lesquelz dirent que veuz  les larrecins par lui cy-dessus confessez, ledit prisonnier  estoit larron, et, jà soit ce que de present il ait denyé le  larrecin des IIIJxx frans et des chevaulz dont cy-dessus est  faite mencion, toutevoies y avoit-il assez d'autres larrecins  pour executer ledit prisonnier et de ce ne povoit ou  devoit estre espargnié et finablement furent d'oppinion  qu'il feust pendu comme larron.
Lesqueles oppinions oyes  et veu ce present procès, consideré que ledit prisonnier a  esté par plusieurs foiz admené prisonnier pour plusieurs  exès et malefices et a esté homme vacabond, de male vie  et gouvernement, ycellui prisonnier fu par ledit lieutenant  condempné à estre pendu comme larron.
Ce jour de lundi fu ce jugement executé.
Et n'avoit aucuns biens.
AL.
CACHEMARéE.
PERRIN DARIEN.
L'AN DE GRACE MIL CCCIIIIxx ET ONZE, le samedi, de  relevée, second jour de mars, en la presence de maistre  Dreux d'Ars, lieutenant de mons.
le prevost, et de  maistres Beraut Brisson, esleu à Paris sur le fait des aides,  Jehan Riole, procureur du roy nostre sire en la chambre  des generaulz, Miles de Rouvroy, Hutin de Ruit, Gieffroy  Le Goybe et Jehan Fouquere, examinateurs, etc.,  fu fait venir et attaint en jugement sur les quarreaux du  Chastellet Perrin Darien, chaussetier, demourant partout,  prisonnier detenu oudit Chastellet pour souspeçon d'avoir  mal prins et emblé en l'eglise mons.
Saint-Eustace à Paris  une chauffrete ou lavoir à mains, à quoy les prestres  d'icelle eglise ont acoustumé de laver leurs mains et de  laquele il a esté trouvé saisi, et aussi de certaine cire blanche,  comme de cire concueillie, contenant le gros d'un  esteuf ou environ.
Lequel prisonnier examiné et juré aus sains Euvangiles  de Dieu qu'il dira verité de toutes les choses qui lui seront  demandées, dist et asferma par serement qu'il est  nez de la ville de Roen, et que en ycelle il a gaignié sa  vie audit mestier de chaussetier par l'espace de XX ans  ou environ, et aussi fu marié en ycelle ville, VIIJ ans a ou  environ, à une joine femme nommée Jehannete, laquele  ala de vie à trespassement, V ans a ou environ.
Après le  trespas de laquele Jehannete, il vint demourer à Paris et  gaignier sa vie, au mieulx qu'il a peu, en plusieurs lieux  et places parmi la ville de Paris et aussi tenu son mesnage  en la rue de la Huchete à Paris près du Pont neuf.
Durant lequel temps, il s'est remariez, trois ans a ou  environ, et espousa en l'eglise de Saint-Severin à Paris,  Colete, de present sa femme, fillastre de Pierre Augustin,  huissier de parlement, laquele de present sa femme  a il qui parle, puis lesdites espousailles, laissié par plusieurs  foiz et alé là où bon lui a semblé, et, par le mauvaiz gouvernement  d'elle, a deffait son mesnage et alé servir çà et  là parmi la ville de Paris.
Requis en quel jour derrenierement  il fu en l'eglise de Saint-Eustace, dit et par serement  qu'il ot mardi derrenierement passé XV.
jours qu'il  fu en ladite eglise, et oncques puis n'y fu.
Et quant à ce  que l'en dit qu'il a esté trouvé saisi d'icelle chauffrete  ou lavoir, dit et par serement qu'il n'en est riens, et ne  scet que c'est, ne oncques ne la vit, ne ne tint.
Requis là  où il a prins la cire trouvée sur lui, dit que quant monseigneur  le Dalphin fu crestienné, il porta une des  torches et lors concueilly, et assembla du degout de la  torche qu'il portoit, ycelle cire.
Et dit qu'il est clerc, et  autre chose ne plus ne voult lors congnoistre qui lui  portast prejudice.
Et, ce fait, par l'advis et deliberacion  desdiz presens conseilliers, et en la presence dudit prisonnier,  veue la confession par lui faite, ycellui lieutenant  declaira et par jugement que ledit prisonnier ne joyroit  aucunement de privilege de clerc, mais le tenoit et  reputoit comme homme lay, et avec le condempna à  estre rez tout jus.
Et lequel jugement fu cedit jour et  incontinent executé.
EN L'AN DESSUS DIT, le dimenche tiers jour dudit mois  de mars, pardevant ledit maistre Dreux d'Ars, lieutenant,  presens maistres Miles de Rouvroy, Hutin de Ruit et  Gieffroy Le Goybe, examinateurs, etc.
fu fait venir et  attaint en jugement le dessus dit Perrin Darien, prisonnier,  auquel par ledit lieutenant fut demandé s'il vouloit  croire et se rapporter en Colin Hochecorne et Moriset  Broquet, s'ilz le avoient trouvé saisi dudit lavoir et aussi  veu ou jour d'yer en ladite eglise.
Lequel prisonnier dist  que voluntiers il les orroit parler et sauroit qu'ilz diroient,  mais aucunement ne se rapporteroit en leurs depposicions.
Et, ce fait, après ce que yceulz Colin Hochecorne  et Moriset Broquet orent juré aus sains Euvangiles  de Dieu dire verité de tout ce qu'ilz virent, distrent et  deposerent par leurs seremens, tous d'un commun assentement  et par la bouche dudit Colin Hochecorne, que  samedi derrenierement passé, de relevée, avant vespres,  eulz estans en esbat avec autres compaignons et jouans  à la soule au devant du monstier d'icelle eglise, virent  ycellui prisonnier qui, par une ou deux foiz, entra en  ycelle eglise par le petit guichet de la grant porte de ladite  eglise, et yssoit aucune foiz; et regardoit les gens qui  illec s'esbatoient, et à la premiere foiz le virent yssir, son  mantel vestu et rebracié, et en après le virent yssir,  son mantel clos et ayant une grant bosse soubz son braz,  en semblant qu'il portast aucune chose soubz sondit  mantel; et pour doubte et souspeçon qu'ilz orent qu'il  n'eust aucune chose mal prins en ladite eglise et qu'ilz ne  lui osoyent mettre sus qu'il eust prins en ycelle eglise aucuns  biens, le poursuirent à veue de ouil puis ladite  eglise de Saint-Eustace jusques à la porte de Montmartre,  qu'il yssi enmi les champs et ainsi le poursuirent à veue  de ouil, comme dit est, tant par dehors la ville comme  par dedens et au long des murs de la ville, et yssoit à la  foiz par une porte aus champs et à l'autre rentroit dedens  la ville jusques à la porte Saint-Anthoine, que ainsi qu'ilz  cuiderent que le prisonnier entrast dedens la ville, ilz  demanderent à un ou IJ bons personnes qui passoient par  ladite porte Saint-Anthoine, là où ycellui prisonnier, duquel  ilz designerent l'estat, habit et figure d'icellui, estoit  alez et s'ilz le avoient point veu; lesquelz leur respondirent  qu'ilz avoient veu un compaignon tel qu'ilz avoient  designé qui estoit descenduz ès fossez de la ville et soubz  le pont d'icelle porte avoient veu qu'il avoit mucié ou  feurre, ne scet quoy.
Oyz lesquelz hommes, eulz qui parlent  descendirent ès fossez dessus diz et soubz ledit pont  en un tas de feurre que illec estoit, trouverent une choffrete  ou lavoir à mains qu'ilz ont plusieurs foiz veu en ladite  eglise de Saint-Eustace, lequel ilz prindrent et retournerent  aus champs, et en parlant ausdiz hommes  virent ycellui prisonnier qui par maniere d'esbatement  aloit vers Saint-Anthoine-des-Champs, après lequel ilz  alerent, et, quant l'orent attaint, li demanderent pourquoy  il avoit prins la choffrete ou lavoir dessus dit et  trouverent la robe de dessoubz lui, au lez senestre, qui  estoit toute moilliée d'eaue.
Et lequel prisonnier leur  respondi qu'il ne savoit de quoy ilz li parloient.
Dient avec ce que quant ilz trouverent soubz ledit  pont ycelle choffrette ou lavoir, il avoit encores en  ycelle de l'eaue qu'il avoit aportée dedens ycellui  monstier.
Et, ce fait, pour souspeçon qu'il n'eust ycelle  mal prinse, le amenerent prisonnier ou Chastellet où il  est encores de present.
Requis se oncques paravant ledit  jour de samedi et heure par eulz cy-dessus designée ilz  avoient veu ou congneu ycellui prisonnier, dient que non,  dont ilz aient aucune congnoissance ou remembrance.
EN L'AN DESSUS DIT, le lundi ensuiant IIIJe jour dudit  mois de mars, après ce que par devant mons.
le prevost,  presens noble homme messire Baudes de Vauvillier, chevalier  du guet, Loys de Chevreuse, escuïer, Dreux  d'Ars, lieutenant, Miles de Rouvroy, Ernoul de Villers  et Hutin de Ruit, examinateurs, eulz estans en jugement  sur les carreaux dudit Chastellet, icellui prisonnier ot  esté attaint et fait jurer qu'il deist verité des accusacions  dessus dites contre lui faites et que il ot affermé par serement  que il n'en savoit autre chose que dit a cy-dessus,  par l'advis et deliberacion d'iceulz assistens, attendu l'estat  et personne dudit prisonnier qui par sa petite contenance  et maintien varie et doubte moult à dire de ce la  verité, consideré aussi l'estat et personne d'iceulz Hochecorne  et Moriset, tesmoins cy-dessus nommez, leur deposicion  et affirmacion, le sacrilege commis en prenant ladite  choffrete ou lavoir en ladite eglise de Saint-Eustace,  ce que freschement il fu par yceulz tesmoins poursuiz et  trouverent sa robe moilliée, icelli prisonnier fu par ledit  mons.
le prevost et en la presence dudit prisonnier condempnez  à estre mis à question pour savoir dudit larrecin  la verité et autres crimes, se faiz les avoit, par sa bouche  la verité.
EN ENTERINANT lequel jugement, ycellui prisonnier fu  incontinent et cedit jour fait despouillier tout nu, mis,  lié et estendu à la question sur le petit et le grant tresteau  et lui estant en cest estat et aussi hors de ladite  question, congneut et confessa par serement et pour verité  que oudit samedi, de relevée, il seul ala et entra par  le petit guichet de la grant porte de Saint-Eustace en ladite  eglise pour faire sa salutacion aus sains et lui veant  seul en laditte eglise et par temptacion d'ennemi, print la  choffrete ou lavoir dont mencion est faite cy-dessus, avec  l'eaue qui dedens estoit, et ycelle porta soubz son mantel  et muça soubz la porte au pont de Saint-Anthoine et  tout par la forme et maniere que ont deposé les deux  hommes ou jour d'yer examinez en sa presence.
Et avec  print et concueilli lors en ladite eglise, sur les chandeliers  là où l'on mect les cierges, la cire en monceau trouvée  sur lui, et laquele lui a esté monstrée.
Item congneut avoir mal prins, puis Noël ença, en  une taverne vers le mont Sainte-Genevieve, en laquele il  buvoit lors, une escuelle d'estain par lui vendue VIIJ d.,  ne scet à qui.
Item en une autre taverne environ celui temps vers le  mont Sainte-Genevieve, deux chopines d'estain par lui  vendues n'est record à quele personne ne aussi de la  somme.
Item, avec ce, avoir prins puis ledit temps en l'ostel  Jehan Prevostel, chaussier, demourant sur le Pont-Neuf,  et ouquel hostel il ouvroit lors, unes vieilles chausses  vermeilles par lui vendues IIJ s.
avec unes autres chausses  de brunete à usage de femme par lui vendues, n'est record  à qui ne combien.
Item congneut avoir mal prins plusieurs petites escuelles  et saussiers d'estain et aussi des chopines jusques à  nombre de LX pieces et plus, qu'il a prises çà et là ès  lieux où il a esté, et lesquelz il a venduz et fait son proufit.
Et dit que oncques plus de larrecins ne fist, et que  du plus grant qu'il feist oncques il n'a eu au plus que dix  blans ou environ.
Et requiert lui estre par ledit mons.
le  prevost faitte grace sur les choses dessus dites, en requerant  mercy et pardon.
Et atant fu fait remettre en la prison  de laquele il avoit esté attaint.
CE MARDI, Ve jour dudit mois de mars, l'an dessus dit,  après ce que en jugement sur les carreaux dudit Chastellet,  pardevant maistre Dreux d'Ars, lieutenant dudit  mons.
le prevost, presens maistres Jehan de Tuillieres,  Girart de La Haye, Robert Petit-Clerc, examinateurs,  les confessions cy-dessus escriptes autrefoiz faittes par  Pierre Darien, prisonnier dessus nommé, orent esté leues  en sa presence, et que ycellui prisonnier ot perseveré et  continué ès confessions de la choffrete ou lavoir, et aussi  de la cire prinse en ladite eglise de Saint-Eustace par lui  faittes ou jour d'yer, en nyant à plain oncques avoir fait  les autres par lui congneues à force.
Et, pour ce, par  l'advis et deliberacion desdiz conseilliers presens, ycellui  prisonnier fu de rechief mis à question sur le petit tresteau.
Et, assez tost après, requist instanment que l'en le  meist hors d'icelle question, et il diroit verité.
Si fu deslié  d'icelle question, mené chauffer en la cuisine en la maniere  acoustumée, en laquele et en après sur les carreaux  dudit Chastellet, hors de toute question, ycellui prisonnier  a congneu et confessé avoir mal prins en une taverne  vers le carrefour Saint-Severin une pinte d'estain par lui  vendue vers Saint-Germain-l'Aucerrois VIIJ d.
par.
.
Item et à une autre foiz semblablement en ladite taverne  avoir prins une pinte d'estain par lui vendue VIJ  blans, n'est record à qui.
Item en une taverne ou mont Sainte-Genevieve, une  chopine d'estain qu'il fist vendre par sa femme, et laquele  en receut VIJ blans, si comme elle lui a depuis ce dit  et rapporté.
Item avoir mal prins un mois ença en l'ostel d'un  chaussetier demourant vers la Croix du Tirouir ouquel  il ouvroit, un pot de IIJ chopines par lui vendu IIJ s.
.
Item, et en venant de la porte Saint-Honoré et passant  par derriere Saint-Nicolas-du-Louvre, avoir trouvé pendant  à une haye une cotte de drap pers à usage de femme,  laquele il print et emporta avec soy, et ycelle a vendue  dix blans à un frepier demourant près la Savaterie.
Item congneut que environ Noël derrenierement passé,  en passant par devant la rue aus Juifs, il, d'aventure, encontra  un compaignon du païs de Normandie, qu'il avoit  plusieurs foiz veu et duquel il ne scet le nom ne sa demeure,  avec lequel il ala boire en une taverne assez près  d'illec.
En laquele taverne fu lors prinse par ycellui  compaignon une houppelande sengle de drap marbré à  usage d'omme, laquele houpelande ycellui compaignon  porta vendre en la ville, ne se recorde où ne en quel  lieu, mais assez tost après ce et en ladite taverne, ycellui  compaignon bailla à lui qui parle, pour sa part et porcion  d'icelle houpelande, la somme de VIJ sols par.
.
Et, ce fait,  fu remis en sa prison.
EN L'AN dessus dit, le mercredi VJe jour dudit mois de  mars, en jugement sur les carreaux dudit Chastellet, par  devant maistre Dreux d'Ars, lieutenant, Miles de Rouvroy,  Robert de Pacy et Jehan Fouquere, examinateurs,  etc.
fu fait venir et attaint des prisons dudit Chastellet  le dessus nommé prisonnier Perrin Darien.
Lequel,  et par serement fait aus sains Evangiles de Dieu, sanz  aucune force ou contraintte, continua et persevera ès  larrecins par lui autrefoiz congneues avoir faites en ladite  eglise de Saint-Eustace seulement et dit que quelque  chose qu'il eust autrefoiz congneu avoir emblé comme  il est contenu ès confessions par lui autrefois faites qui  lui furent leues mot après autre, il n'en est en riens  coulpable ou chargié, mais en est pur et innocent.
Et  pour ce que autre chose ne voult congnoistre qui li portast  prejudice, fu fait remettre en sa prison, de laquele  il avoit esté attaint.
L'AN dessus dit, le mardi XIXe jour d'icellui mois de  mars, pardevant maistre Jehan Truquan, lieutenant dudit  mons.
le prevost, presens maistres Dreux d'Ars, auditeur,  Andrieu Le Preux, procureur du roy nostre sire en  Chastellet, et Jehan Fouquere, examinateurs, etc.
fu attaint  et fait venir en jugement sur lesdiz carreaux Perrin  Darien, prisonnier dessus nommé, lequel, sanz aucune  force ou contrainte, continua et persevera par serement  ès confessions par lui autrefoiz faites faisans mencion de  la choffrete et cire prinse en l'eglise Saint-Eustace et  aussi de l'escuelle prinse vers Saint-Severin, de la pinte  et du pot de IIJ chopines plus à plain desclairés en sa  confession faite le Ve jour dudit mois de mars.
Lesqueles,  après ce qu'il les ot recordées de sa bouche, lui  furent leues mot après autre.
Et quant aus autres larrecins  par lui congneues cedit jour ou autrefoiz, dit et par  serement que ycelles a faites par force et que elles ne  sont pas vrayes; et neantmains, après plusieurs variacions  et denegacions sur ce par lui faites et par l'advis et oppinions  d'iceulz presens conseilliers, ledit prisonnier fu  fait despouillier tout nu, mis, lié et estendu à question sur  le petit tresteau, et sanz ce qu'il eust sur lui jettée point  d'eaue, congneut et confessa avoir mal prins, puis Noël  ença, en une taverne où il buvoit à la porte Saint-Victor,  un petit greil de fer par lui vendu VIIJ d.
par.
à un ferron  sur grant Pont.
Item, un pou paravant la Toussains derrenierement  passée, avoir mal prins et emblé, en l'ostel aus IIIJ filz  Hemon devant le Chastellet, un plat d'estain par lui  vendu en ce temps à un potier d'estain demourant devant  le Palaiz, la somme de VIJ blans.
Item, semblablement avoir mal prins à une lingiere  vendant lin en la sale du Palaiz, une petite touaille à laver  mains vendue IIIJ blans.
Item, et à une autre foiz, oudit Palaiz un petit hennap  de madre par lui vendu on carrefour Saint-Severin XIJ  deniers.
Item persevera oultre en la cotte hardie par lui prinse  ès hayes derrieres Saint-Nicolas-du-Louvre et ès VIJ sols  par lui euz à sa part d'un manteau emblé, dont plus à  plain est faite mencion en sadite confession faitte ledit Ve  jour de mars.
Item et aussi avoir mal prins, puis la Chandeleur, à l'Image  Sainte-Katherine à la porte Baudet IIJ escuelles  d'estain par lui vendues IIJ sols à un potier d'estain demourant  en la place Maubert.
Et, ce fait, fu mis hors  d'icelle question, mené chauffer en la cuisine ouquel lieu  il persevera et continua ès dites confessions ce jour d'uy  faittes.
Et atant fu fait remettre en la prison.
EN L'AN dessus dit, le jeudi XXJe jour dudit mois de  mars, pardevant maistre Jehan Truquan, lieutenant dudit  mons.
le prevost, presens maistres Dreux d'Ars, auditeur,  Miles de Rouvroy, Nicolas Bertin et Jehan Fouquere,  examinateurs, etc.
fu fait venir de rechief le dessus dit  Perrin Darien, prisonnier, lequel requis et par serement  se les consessions par lui ou jour d'yer faites estoient  vrayes, dist et afferma que non, sauf celles par lui faittes  en ladite eglise de Saint-Eustace, et que ycelles il avoit  congneues avoir faittes par crainte et paour de gehine.
Et, ce fait, après ce que par ledit maistre Nicolas Bertin  ot esté dit et tesmoignié que, IX ans a ou environ, ycellui  prisonnier avoit esté detenuz pour souspeçon d'avoir  mal prins et emblé certaine tasse d'argent et drap despecé,  qui furent par lui trouvez en son hostel estant lors en la  rue des Engloiz à Paris, et que dès lors il estoit souspeçonné  et accusé d'avoir fait autres larrecins en la ville de  Rouen, comme de hennaps et tasses d'argent, et aussi de  certain drap par lui prins ès hales de Rouen, et pour laquele  souspeçon dès lors ycellui prisonnier se absenta de  ladite ville de Rouen, par l'advis et oppinion desdiz conseilliers,  et pour savoir sur ce par ledit prisonnier par sa  bouche la verité, et aussi s'il perseveira ès confessions par  lui autrefoiz faites, deliberé fu qu'il feust encores mis de  rechief à question.
EN ENTERINANT lequel appoinctement, ycellui prisonnier  fu fait despouillier tout nu, mis, lié et estendu à  question sur le petit tresteau seulement.
Et avant ce qu'il  eust eu sur lui point d'eaue et qu'il ot fait plusieurs variacions,  denegacions et confessions sur les accusacions  dessus dites, requist que l'en le meist hors et il diroit des  larrecins par lui faites la verité.
Et, pour ce, fu fait deslier,  mené chauffer en la cuisine en la maniere acoustumée;  en laquele et en après aussi en jugement sur lesdiz carreaux  icellui Perrin Darien, prisonnier, sanz aucune  force ou contrainte, congneut et confessa par serement  et en soy corrigant des autres confessions ou denegacions  par lui faites, qu'il est verité que, IX ans a ou environ,  autrement du temps ne du jour n'est record, il demourant  lors en ladite ville de Rouen, après ce qu'il ot beu  en la taverne et hostel Vert estant en ycelle ville de  Rouen, tempté de l'ennemi, mal print et embla deux des  hennaps d'argent qui avoient esté mis sur la table, où il  avoit beu en la compaignie d'autres compaignons, sanz  leur sceu et consentement; l'un desquelz hennaps estoit  grenetié et l'autre non; lesquelz il vendi en ycelle ville  de Rouen, n'est record à quele personne, ne quele  somme d'argent.
Congneut aussi, environ demi an après ce que dit est,  avoir mal prins et emblé en ycelle ville de Rouen en  l'ostel et taverne de Guillemin Courtoisie, tavernier, demourant  à la Vignete en ladite ville un autre petit hennap  d'argent, lequel il apporta à Paris en son hostel en la  rue des Engloiz.
Et dit que c'est le hennap qui fu trouvé  en son hostel par ledit maistre Nicolas Bertin.
Et, avec ce, congneut à une autre foiz avoir mal prins  et emblé de jour ès hales de Rouen à un marchant de  drap environ XIJ aulnes de drap violet, du pris chascune  aulne de XXIIIJ sols ou environ, duquel drap il, au temps  qu'il estoit demourant en ycelle ville de Rouen, fist des  chausses à hommes, lesqueles il vendi et en fist son proufit  environ le temps dessus dit, de laquele ville de  Rouen, pour doubte et paour qu'il ot que des choses dessus  dites il ne feust poursui et accusez, se parti et vint  demourer en la ville de Paris en laquele il, puis celui  temps jusques à present, a depuis continuelment demouré  et, pendant ycelle demeure faite à Paris, a commis et perpetré  les larrecins par lui autrefois congneues cy-dessus  escriptes, et lesqueles lui ont esté leues mot après autre,  et le contenu en icelles a affermé estre vray par serement  en la forme et maniere que escrips sont cy-dessus.
Et  atant fu cessé de proceder contre lui, et fu fait remettre  en la prison de laquele il avoit esté attaint.
LE LUNDI XXVe jour de mars ensuiant, en jugement sur  les carreaux ou Chastellet de Paris, pardevant maistre  Jehan Truquan, lieutenant, en la presence de maistre  Pierre de Vé, advocat en parlement, maistre Andrieu Le  Preux, procureur du roy nostre sire, maistres Miles de  Rouvroy, Arnoul de Villers, Hutin de Ruit et Jehan  Fouquere, examinateurs, fu attaint et amené Perrin Darien  prisonnier dessus nommé, auquel fu leu et recité en  sa presence le procès cy-dessus escript, ouquel procès et  confessions par lui faittes il continua et persevera après  variacion faite sur le fait des hennaps d'argent prins à  Rouen, dont mencion est faitte en icellui procès.
Et  avecques ce, congneut et confessa que, ou temps dessus  dit, lui estant en la ville de Rouen, il et un compaignon  orfevre né d'Amiens, le nom duquel ne sa demeure il  ne scet, prindrent et emblerent deux aulnes et demie de  drap qui sechoit à une perche en l'ostel Marquet Watel,  pelletier de Rouen.
Lequel mantel ilz porterent en une  taverne de ladite ville et sur ycellui burent et engagerent  pour argent, ne scet combien; mais depuis il fu rendu  et restitué audit Marquet par la pousuite que il en fist.
Et, ce fait, ledit prisonnier fu mis arrieres, et aus dessus  nommez, ausquelz fu exhibée la chauffete dont audit  procès est faite mencion, fu par ledit lieutenant demandé  leurs advis et oppinions.
Tous lesquelz dirent que veu  ledit procès, la valeur de ladite chauffete que bien valoit  IIIJ frans ou LX sols, les autres larrecins contenuz oudit  procès, icellui prisonnier estoit larron, et furent d'oppinion  que comme tel il feust pendu, sauf ledit Fouquere.
Lesquelz oppinions oyes, il fu à ce condempnez par ledit  lieutenant.
CE JOUR de lundi, fu ledit prisonnier mené à la justice;  lequel, en adjoustant en sa confession cy-devant escripte,  congneut et confessa pardevant ledit lieutenant, en la  presence de maistre Hutin de Ruit, examinateur, que,  environ la chandeleur derrenierement passée, lui et un  autre compaignon demourant en la rue Guerin-Boissel  en l'ostel Bernart des Portes, tireur de fil de fer, buvans  en une taverne près de Saint-Anthoine-le-Petit, prindrent  et emblerent en une des chambres dudit hostel une  penne, ne scet quele, laquele penne ilz vendirent IJ frans  à un freppier demourant près et du costé des Carmes,  dont il ot J franc pour sa part; et estoit ledit compaignon  de son hault et de son aage, vestu d'une courte houppelande  de blanc doublé d'autre drap et d'un mantel de  vert.
Et atant ledit prisonnier fina ses jours.
Et n'avoit aucuns biens.
AL.
CACHEMARéE.
JEHAN DE FRAINVILLE.
L'AN DE GRACE MIL CCCIIIIxx ET ONZE, le jeudi XXJe  jour de mars, pardevant maistre Jehan Truquan,  lieutenant de mons.
le prevost, presens maistres Dreux  d'Ars, auditeur, Ernoul de Villers, Hutin de Ruit, Gieffroy  Le Goybe et Jehan Fouquere, examinateurs, etc.
fu  fait venir et attaint en jugement sur les quarreaux dudit  Chastellet Jehan de Frainville, cousturier, né de Somon  près de Beauvais, demourant partout, prisonnier detenu  oudit Chastellet à la requeste de Guillemin Patenoz, orfevre,  demourant en la rue des Marmousez, pour lui porter  garantie d'une sainture d'argent que ledit Jehan lui a  vendue et laquele a esté et est poursuye pour emblée  par plusieurs des gens mons.
de Bourbon.
Lequel prisonnier juré aus sains Euvangiles de Dieu  dire verité des choses dessus dites et autres qui lui seroient  demandées, dit et afferme par serement qu'il est nez de  la ville de Beauvaiz et varlet cousturier qui a gaignié sa  vie au mieulz qu'il a peu audit mestier, tant audit lieu de  Beauvaiz, à Senliz, comme à Compiengne, et de laquele  ville de Compiengne, sanz le sceu ou congié de son pere  demourant en ycelle ville de Beauvaiz, il est venuz à  Paris, puis IIJ sepmaines ença, soy esbatre et despendre  environ VIIJ frans qu'il avoit gaigniez audit mestier.
Et  dit sur ce requis que audit orfevre il ne vendi oncques  ycelle sainture à lui monstrée ne autre sainture quelconques.
Et, ce fait, en sa presence dist et afferma par serement  ycellui orfevre que, le jour de la dedicasse mons.
saint Denis derrenierement passé, environ heure de  prime, icellui prisonnier en passant pardevant l'ostel de  lui qui parle vit comme à son col il avoit pendue ladite  sainture d'argent, laquele dès lors il lui vendi la somme  de IIJ frans et demi, qu'il lui bailla comptans; et en cest  estat l'a gardée et mise à sa fenestre pour la vendre à qui  acheter la vouldroit.
JEHANNETE, femme Guillemin Segrée, jurée et examinée  en la presence dudit prisonnier, à laquele il s'est rapporté  de tout ce qu'elle deposera pour et contre lui, dit  et afferme par serement que, puis IIJ sepmaines ençà,  elle a veu sondit mari, qui de present est ou service du  roy à Amiens, et ledit de Frainville compaignier li uns  l'autre et aler eulz jouer et esbatre ensemble, et que, un  po paravant le partement qu'il fist de Paris à aler audit  lieu d'Amiens, icellui son mari li dist que par ledit de  Frainville li avoit esté baillée en gage de cinq frans qu'il  lui avoit prestez une sainture d'argent par sondit mari  vendue à Jehan Pigart, orfevre, et que icellui prisonnier  avoit promis à sondit mari venir racheter icelle sainture;  et pour ce qu'il n'avoit pas argent pour s'en aler  oudit voyage d'Amiens, avoit ycelle vendue audit orfevre,  et dit que plus ne scet des choses à lui requises.
APRèS lesqueles choses ainsi faittes, vindrent et furent  presens en jugement sur lesdiz carreaux Siquet et Thierry  de Wit, chevaucheurs de mons.
de Bourbon, lesquelz  et par serement distrent et affermerent que, le samedi  precedant de Quaresme prenant derrenierement passé,  après ce qu'ilz orent veillié en leurs chambres jusques  environ deux heures après minuit et mangié de la char  en la compaignie d'autres compaignons officiers dudit  mons.
de Bourbon, et qu'ilz se furent couchiez ensemble  en un lit, entre ladite heure et le point du jour, l'en entra  à force en leur dite chambre, et fu reculée la serrure  à la pointe d'une dague et rompu le plastre, si comme  par l'inspeccion du lieu peut apparoir, en leur quele  chambre et sur la table furent lors prinses, par ceulz qui  dedens entrerent, les deux saintures d'argent par eulz  poursuyes, avec ce d'argent qu'ilz avoient en leurs bourses.
Et dient aussi que, celle nuit mesmes, fu semblablement  desrobez Jamet Flet, frutier dudit mons.
de Bourbon,  en sa chambre, en laquele fu rompu un certain  coffre appartenant audit frutier, ouquel il perdi VIIJ escuz  qu'il y avoit dedens; et autre chose ne scevent du  cas ne qui ce a fait.
ET NEANTMAINS, après plusieurs variacions et denegacions  par ledit prisonnier sur ce faittes, icellui prisonnier  en soy corrigant des confessions et variacions à lui  autrefois faittes, dist et afferma par serement et pour verité  que, le dimenche precedent de Quaresme prenant, il  estant en esbatement en l'ostel mons.
de Bourbon trouva  d'aventure un joine compaignon maçon né du païs d'Alemaigne,  si comme il tient et croit par sa parole, lequel  lui requist s'il vouloit jouer à la paume, auquel il respondi  que voluntiers il joueroit et metteroit un franc contre  lui s'il vouloit.
Et tant de ce parlerent ensemble qu'ilz  accorderent aler jouer sur unes basses estables estans derriere  le Louvre près de Saint-Thomas, sur lesqueles ilz  jouerent puiz environ VIIJ heures de matin jusques à IIIJ  heures après midi, sanz boire et manger.
Et dit que lors  il gaigna audit maçon sur lesdites deux saintures VIIJ frans,  et lesqueles ycellui maçon avoit apportées sur ledit jeu et  les bailla en gages et à garder à un joine filz qui estoit  present à leur jeu et seignoit les chaces.
Lequel jeu  finé, eulz deux seulz, après ce qu'il ot donné un blanc  audit joine filz pour son salaire, s'en alerent boire à l'Escu  de France près de la Croix du Tirouer, et, en buvant,  par icellui maçon requis que lesdites saintures il lui voulsist  garder VIIJ jours sanz les monstrer à aucune personne  et qu'il les racheteroit.
Et, au departir qu'ilz firent, il  qui parle donna audit maçon IIJ s.
en argent sec et païa  l'escot; l'une desqueles deux saintures il vendi, n'est record  quel jour, audit Pastoureau, orfevre, l'une, et l'autre  a bailliée en garde et gage pour VJ frans audit Guillemin  Segrée.
Et dit que ycellui maçon est un joines homs de  prime barbe, aagié de XX ans ou environ, plus haut que  lui qui parle et plus gros de corps, vestu d'une cotte  courte de drap gris sur le blanc, et taille pierre par chascun  jour en l'ostel dudit mons.
de Bourbon soubz une chambre  à toit couverte, a un chaperon de drap pers et chausses  grises.
Et dit que tele est la verité et non autre, non  obstant chose par lui confessée.
LE JEUDI IIIJe JOUR dudit mois d'avril, l'an dessus dit,  en la presence de mons.
le prevost et de maistres Jehan  Truquan, son lieutenant, Dreux d'Ars, auditeur, Andrieu  Le Preux, procureur du roy, Girart de La Haye, Ernoul  de Villers, Nicolas Bertin, Hutin de Ruit et Jehan Fouquere,  examinateurs, après ce que ledit Jehannin de  Frainville ot esté menez, du commandement dudit mons.
le prevost, en l'ostel de Bourbon veoir et regarder celui  qu'il disoit et maintenoit qui lui avoit baillié lesdites  deux saintures d'argent, et que, à sa requeste, pour lui  porter garantie d'icelles, il ot fait prendre et amené prisonnier  oudit Chastellet Henry Le Roy, maçon, et que  par ycellui mons.
le prevost ilz orent esté examinez en la  presence l'un de l'autre et que ledit de Frainville ot perseveré  en l'accusacion par lui faite contre ledit maçon,  et que icellui maçon ot affermé par serement que oncques,  paravant le jour d'hui, il n'avoit veu icellui de  Frainville ne joué à lui à la paume aucunement ne aussi  lui baillié les deux saintures d'argent dont cy-dessus est  faitte mencion, et, dit et affermé par serement, en gemissant  moult fort que de ladite accusacion il estoit pur et  innocent, demandé fu par ledit mons.
le prevost ausdiz  conseilliers leurs advis et oppinions comment l'en avoit  à proceder contre yceulx prisonniers et s'il y avoit cause  pour en savoir par leurs bouches la verité.
Tous lesquelz,  veu l'estat dudit cousturier et l'abit dissolu dont il est  habitué, ce qu'il est vacabond et ne euvre aucunement  de son mestier, que lesdites saintures il congnoist avoir  vendues et que pour lui ledit maçon ne se veult charger  de garantie, que ycelles sont choses souspeçonneuses,  que à Paris il a esté par long temps homme oyseux et  aussi a nagueres esté emprisonné ou Chastellet pour souspeçon  qu'il ne feust homme de mauvaise vie et renommée  et qu'il estoit joueur de dez, que quant il fu emprisonné  il avoit or et argent sur lui avec un grant badelaire  garni d'argent, qu'il disoit avoir gaignié au mestier de  cousturier, les denegacions et variacions cy-dessus par  lui autrefoiz faites et consideré l'affirmacion faitte par ledit  maçon, delibererent et furent d'oppinion qu'il y avoit  cause assez pour savoir par la bouche dudit de Frainville  la verité et par question là où il avoit prinses icelles  saintures, et s'il perseveroit en l'accusacion par lui faitte  contre ledit maçon, que semblablement icellui maçon  feust questionné pour en savoir la verité par sa bouche,  et que, selon leurs confessions, l'en auroit au surplus plus  planierement advis comme l'en ordeneroit d'iceulz prisonniers.
Et veu ce present procès avec la confession  dudit de Frainville, icellui mons.
le prevost commanda  ledit de Frainville estre presentement mis à question.
POUR ENTERINER lequel jugement, icellui de Frainville,  prisonnier, fu en la presence desdiz conseilliers et  oudit jour d'uy attaint en jugement sur les carreaux dudit  Chastellet, et requis par serement qu'il deist la verité là  où prins avoit ycelles saintures et la maniere comment  prinses les avoit, et aussi qu'il ne accusast aucunement ledit  maçon de choses dont il feust innocent.
Lequel de  Frainville dist et afferma que la confession derrenierement  par lui faite est vraye et en ycelle continua; et,  veu l'appointtement duquel cy-dessus est faitte mencion,  ycellui mons.
le prevost commanda que contre ledit Frainville  feust procedé par voye de question, comme autrefoiz  avoit ordené, et qu'il feust despouillié tout nu; lequel  prisonnier dist que dudit commandement ou ordenance  il appelloit en parlement.
Oy lequel appel, ledit  mons.
le prevost dist et ordena qu'il feust remis en la  prison, de laquele il avoit esté attaint, et que autrement,  quant de present, ne feust contre lui procedé.
OUQUEL IIIJe jour d'avril, l'an dessus dit, fu dit et rapporté  audit mons.
le prevost, presens lesdiz maistres  Jehan Truquan, Dreux d'Ars, auditeur, Hutin de Ruit  et Jehan Fouquere, eulz estans en jugement sur les carreaux  dudit Chastellet, par honorable homme et sage  maistre Guillaume Porel, conseillier du roy nostre sire en  parlement, que par mesdiz seigneurs de parlement, oy le  rapport à eulz fait des causes pour lesqueles ycellui de  Frainville prisonnier avoit appelé dudit mons.
le prevost  et oy le procès cy-dessus escript à eulz rapporté de bouche  par cellui ou ceulz qui avoient oy ledit prisonnier  sur sondit appel, mesdiz seigneurs de parlement ont dit et  ordené que par ledit monseigneur le prevost soit procedé  à l'encontre dudit de Frainville, prisonnier, ainsi comme  il lui semblera à faire de raison, non obstant ladite appellacion  par lui faite.
EN L'AN DESSUS dit, le vendredi ensuïant, Ve jour dudit  mois d'avril, en jugement sur les carreaux du Chastellet,  pardevant maistre Jehan Truquan, lieutenant de  mons.
le prevost, presens maistres Ernoul de Villers, Nicolas  Bertin, Robert de Pacy, Hutin de Ruit et Jehan  Fouquere, examinateurs, etc.
fu attaint et fait venir des  prisons dudit Chastellet Jehan de Frainville, prisonnier  dessus nommé, auquel par ledit maistre Jehan Truquan fu  dit que par mesdiz seigneurs de parlement estoit ordené  de l'appel par lui fait ou jour d'yer et qu'il convenoit  qu'il deist la verité et que riens ne lui valoit delay qu'il  eust prins.
Lequel prisonnier ne voult autre chose confesser  en son prejudice que fait avoit; et, pour ce, fu fait  despouillier tout nu, mis, lié et estendu à question sur le  petit tresteau et en après sur le grant, et, lui estant en  cest estat, requist instanment qu'il feust mis jus d'icelle  question et il diroit verité des larrecins par lui faittes  dont il en y avoit plusieurs.
Si fu mis hors d'icelle question,  mené chauffer en la cuisine en la maniere accoustumée.
Ouquel lieu, après ce qu'il se fu chauffé bien et longuement  et aussi en après ramené en jugement sur lesdiz  carreaux, icellui prisonnier, sanz aucune force ou contrainte,  et en soy corrigant des autres confessions par lui  faites, congneut et confessa par serement que, en un jour  de samedi au soir et de nuit paravant Quaresme prenant  derrenierement passé, autrement du temps ne du jour  n'est record, il entra en l'ostel de Bourbon, ouquel il fu  toute celle nuit; et alla et vint parmi ledit hostel jusqu'à  environ entre IIIJ et cinq heures après minuit, que, en  montant ès chambres d'en haut, il trouva un huis ouvert;  par lequel il entra en ycelle chambre, en laquele n'avoit  personne quelconques couchiez qu'il veist ou se aperceust,  jà soit ce que par un petit huis ayant regart en ladite  chambre il oyst bien aucunes gens qui dormoyent  en ycelle.
En laquelle premiere chambre, sur une table  dreciée qui là estoit, il trouva les deux saintures d'argent  dont cy-dessus est faite mencion, avec un certain juppon  auquel pendoit une bourse de cuir, en laquele il, tempté  de l'ennemi, mal print environ XX sols par.
en menue  monnoye qui y estoient et avec soy en apporta lesdites  deux saintures d'argent estans sur ladite table, et s'en ala  hors dudit hostel où bon lui sembla; et lesqueles deux  saintures il, depuis ce, a vendues, c'est assavoir l'une audit  Pastoureau, orfevre, et l'autre bailliée audit Guillemin  Segrée en gages de six francs qu'il lui presta lors sur  ycelle sainture.
Congneut aussi que, environ deux mois a ou environ,  il estant couchié avecques Jehan de Chesnevieres, escuïer,  demourant en la ville de Fresnoy en la conté  de Valois, en l'ostel dudit escuïer, de nuit, mal print en la  bourse d'icellui escuïer, sanz son sceu, un noble d'Engleterre  et IIJ escuz d'or.
De l'ostel duquel escuïer il  se parti l'andemain matin et vint à cheval, en la compaignie  de la femme d'icellui escuïer qui estoit à demie lieue  dudit hostel, ou païs de Beissin, en un des hostelz d'icellui  escuïer; et tantost après ce il qui parle leissa la femme dudit  escuïer audit lieu de Beissin et s'en vint à Paris soy esbatre  et jouer, en laquele ville de Paris il fu prins et emprisonné  pour un grant coustel qu'il portoit.
Et dit que  lors il avoit en sa bourse le noble et les IIJ escuz par lui  prins en la bourse dudit escuïer.
Congneut oultre icellui prisonnier, que demi an a ou  environ, à deux lieues oultre Senliz, en alant ou païs de  Valois, se loga au soir en un village dont il ne scet le  nom, et coucha celle nuit en un lit avec un autre compaignon  passant le chemin, duquel il n'a aucune congnoissance.
En la bourse duquel compaignon et de nuit, il  print et embla XX sols qui dedens estoient, et le matin se  parti le premier dudit hostel, sanz le sceu du compaignon  avec lequel il avoit jeu.
Item congneut que, en la ville de Granviller vers  Amiens, lui estant couchié de nuit avec un compaignon,  mal print en la bourse d'icellui compaignon IIIJ sols qui  y estoient.
Item congneut que, IIJ mois a ou environ, il estant en  la ville de Moncy le Chastel et regardant le jeu de la  paume, ainsi comme par un compaignon qui jouoit à la  paume lui ot esté baillié à garder sa robe et bourse, il,  tempté de l'ennemi, mal print en la bourse dudit compaignon  IJ frans en or qui y estoient et, yceulz par lui prins,  se absenta du jeu sanz le sceu des compaignons qui  jouoient audit jeu de la paume.
Item congneut que lui, et un compaignon cordouennier  demourant lors à Beauvaiz, nommé Jehannin, se  partirent, ou mois d'aoust derrenierement passé, d'icelle  ville de Beauvaiz en entencion d'aler en esbatement au  Neufchastel de Nicourt; et eulz deux estans à un  soir et giste en la ville de Saint-Sanxon et couchiez  en un lit en une chambre où il avoit deux liz, en l'un  desquelz estoit couchiez un homme qu'il ne congnoissoit,  pourparlerent ensemble de ce qu'ilz n'avoient point  d'argent.
Et, ce fait, de nuit, icellui Jehannin se leva et  ala au lit où ycellui homme estoit couchiez, en la bourse  ou tasse duquel il print dix frans, desquelz il y avoit  IIIJ frans en or et le remennant en menue monnoie.
Et,  ycelle desroberie faite, se partirent et leverent bien matin,  et eulz estans aus champs, departirent entre eulz ledit  argent dont il ot à sa part V frans; et atant se departirent  d'ensemble et oncques puis ne virent li uns l'autre.
Item congneut que lui et un compaignon cousturier du  païs d'environ Compiengne, duquel il ne scet le nom,  en buvant de jour ensemble en la ville de Alonne  près de Beauvaiz, un an a ou environ, virent en la chambre  du seigneur en quel hostel ilz buvoient, au dessus  du chevez de son lit une tassette de cuir pendue à un  clou; en laquele tasse fu lors prins par ledit compaignon  IIIJ frans en or, desquelz à sa part il ot deux fr.
qu'ilz  departirent ensemble, quant ilz furent hors d'icelle  taverne.
Congneut oultre que, ès vendenges derrenierement  passées, il estant logiez aus Maillés en la ville de Compiengne  et couchié avec un compaignon du païs d'Alemaigne  dont il ne scet le nom et duquel il n'a aucune  congnoissance, fu par icellui compaignon dit à lui qui  parle qu'il n'avoit point d'argent et que s'il le vouloit  croire que tantost ilz aroient de l'argent, car en leur  chambre estoit logiez et couchiez un marchant qui estoit  venuz en laditte ville de Compiengne pour acheter des  vins et les faire mener en Flandres.
Et assez tost après ce,  ycellui compaignon se leva et ala au lit dudit marchant,  soubz le chevez du lit duquel marchant et en la tasse  d'icellui, fu lors prins dix frans en or, si comme il lui dist  et rapporta, et le landemain matin s'en alerent en esbatement  aus champs hors d'icelle ville de Compiengne et  lors departirent ensemble yceulx dix frans desquelz il ot  à sa part V frans.
Et oncques puis ne vit icellui compaignon  Alemant.
Et dit sur ce requis que le maçon et  tailleur de pierre par lui cy-dessus accusé n'est en riens  coulpable desdites saintures et argent prins oudit hostel  mons.
de Bourbon ne d'autre crime quelconque qu'il  sache ne dont il ait congnoissance aucune, et que ladite  accusacion il a fait sanz cause et contre raison et qu'il a  de ce menti.
Et atant fu fait remettre en la prison de laquele  il avoit esté attaint.
LE SAMEDI VJe jour dudit mois d'avril, l'an dessus dit,  pardevant mons.
le prevost, lui estant en jugement sur  les carreaux, presens messire Baude de Vauviller, chevalier,  maistres Jehan Truquan, lieutenant dudit mons.
le  prevost, Dreux d'Ars, auditeur, Yves de Karembert, advocat  en Chastellet, Nicolas Bertin, Hutin de Ruit, Gieffroy  Le Goybe et Jehan Fouquere, examinateurs, etc.
fu  fait venir et attaint des prisons dudit Chastellet Jehannin  de Frainville, prisonnier dessus nommé, lequel et par serement,  sanz aucune force ou contrainte, continua et persevera  ès confessions par lui ou jour d'yer faittes et afferma  le contenu en ycelles par lui avoir esté faiz et les  larrecins commises par la forme et maniere que escrips  sont cy-dessus et lesqueles lui furent leues mot après  autre.
Et, ce fait, fu ycellui prisonnier fait remettre en la  prison de laquele il avoit esté attaint; et, en après ce, demandé  par ledit mons.
le prevost ausdiz conseilliers leurs  advis et oppinions qu'il estoit bon d'estre fait dudit prisonnier.
Tous lesquelz, veu l'estat dudit prisonnier et les  larrecins par lui commises à plusieurs et diverses journées  et diverses foiz tant de jour comme de nuit et en traïson,  la valeur d'icelles, delibererent et furent d'oppinion  que l'en ne le povoit espargnier qu'il ne feust executé  comme larron et qu'il estoit un très-fort larron.
Oyes  lesqueles oppinions et veu ce present procès, ledit monseigneur  le prevost le condempna à ce.
Lequel jugement fu executé ce dit VJe jour d'avril.
Et n'avoit aucuns biens.
AL.
CACHEMARéE.
ESTIENE JOSSON.
L'AN DE GRACE MIL CCCIIIIxx ET DOUZE, le vendredi  Xe jour de may, pardevant monseigneur le prevost,  lui estant en jugement sur les carreaux du Chastellet,  en la presence de noble homme mons.
Baudes de  Vauviller, chevalier, sire François Chanteprime, Jehan  Chanteprime, conseilliers et tresoriers des guerres du  roy nostre sire, maistres Jehan Truquan, lieutenant dudit  mons.
le prevost, Beraut Brisson, esleu à Paris sur le fait  des aides, Jehan Filleul, advocat en parlement, Guillaume  Drouart, advocat du roy, Guillaume Rabigois, advocat  en Chastellet, Dreux d'Ars, auditeur, Miles de  Rouvroy, Ernoul de Villers, Nicolas Bertin, Hutin de  Ruit et Jehan Fouquere, examinateurs, etc.
Pierre de  Fresnes, clerc de la prevosté de Paris et Jehan Filleul,  lieutenant du receveur de Paris, fu fait venir et attaint  des prisons dudit Chastellet Estienne Josson, prisonnier  detenu illec pour souspeçon d'avoir fait ou contrefait un  faulz briefvet et les seings manuelz de Andrieu Le Preux  et Oudart Culdoë, notaires du roy nostre sire oudit  Chastellet, et aussi d'avoir nommé le nom des obligiez et  pleges escrips et nommez oudit briefvet, sanz leur sceu ou  consentement, et duquel briefvet la teneur s'ensuit:  Guillaume Roussel, marchant et bourgois d'Aucerre, confesse  devoir et gaige à Jehan de Grant Rue, marchant et  bourgois de Paris, ou au porteur, etc.
la somme de quatre cens  et quarante huit livres tournois franc d'or du coing du Roy  nostre sire pour XX sols tournois, pour vente, bail et delivrance de  fer d'Espaigne bon leal et marchant, qu'il en confesse avoir eu  et receu par juste pris sanz fraude, etc., dont, etc.
à païer  à la Toussains prouchainement venant etc.
.
Et à ce furent presens   Gaultier de Favencourt et Jehan Le Breton, taverniers  et bourgois de Paris, qui de ce se firent et constituerent pleges  et principaulz païeurs et respondeurs et chascun d'eulz  pour le tout ou deffaut dudit Guillaume etc.
touz etc.
obligeans  biens etc.
ren.
etc.
fait etc.
l'an mil CCCIIIJxx et douze, le VIJe  jour de may.
A.
LE PREUX.
O.
CULDOE.
Lequel prisonnier et par serement requis de dire verité  des choses dessus dites et autres qui lui seroient demandées,  dit et afferme que pour la povreté et neccessité qu'il  a de chevance pour soustenir l'estat de lui, de sa femme,  enfans et mesnage et la souffreté qu'il a eu par long temps  passé en defaut de ce, il, en entencion d'avoir et recouvrer  finance, a conceu en soy la maniere comme il en  pourroit avoir, et sachant que un nommé Tancre Berthelemi  s'entremettoit et entremect de courreterie, lui pria  et requist qu'il le voulsist enseigner aucun marchant duquel  pour un sien ami marchant demourant à Aucerre, il  peust avoir aucunes denrées, et marchandises à creance,  par payant à certain terme à venir, et que pour seurté de  bien païer, il bailleroit bons pleges et caucion receant  demourant à Paris.
Par lequel courretier fu lors dit à lui  qui parle qu'il avoit tant quis et serchié qu'il avoit sceu  que en l'ostel de Jehan de Grant Rue, marchant demourant  à Paris, avoit très grant quantité de fer, dont l'en  faisoit au vendre le millier XVJ fr., et que ycellui de Grant  Rue lui avoit dit qu'il le vendroit ce pris et riens moins,  et que voluntiers il donneroit terme de païer, mais qu'il  eust bons pleges et caucion demourant à Paris.
Duquel  marchant icellui Tanquere acheta du consentement de  lui qui parle XXVIIJ milliers de fer d'Espaigne au pris  chascun millier XVJ fr.
.
Et, ces choses rapportées à lui qui  parle par ledit courretier, il se transporta ou Chastellet  de Paris et, en son propre et privé nom, passa par devant  les dessus nommez notaires une quittance faisant mencion  comme il avoit receu et quitté certaine personne de tout  ce qu'ilz povoient avoir eu afaire ensemble, en entencion  et volunté qu'il peust plus proprement veoir visiter  et contrescrire ou figurer les seings manuelz d'iceulz notaires.
Et, avec ce, fist tant par priere devers yceulz notaires  que ledit Andriet escript de sa main tout le brievet  cy-dessus escript, sauf tant qu'il n'y mist ou escript aucunement  les moz qui ensuient, c'est assavoir le VIJe jour de  may, et audit Andrieu Le Preux nomma toutes les personnes  declairées oudit brievet, en lui disant que icellui  brievet il porteroit veoir au marchant de qui les denrées  devoient estre prinses, afin qu'il regardast icellui et qu'il  deist s'il lui souffisoit en ceste forme ou non; et, que, ce  fait, il qui parle ameneroit devers ledit Andrieu et son  compaignon, notaires, Guillaume Roussel et les pleges  dessus nommez et escrips oudit brievet.
Et dit que,  mardi derrenierement passé, lui estant en son hostel à  Paris et tempté de l'ennemi par povreté, escript de sa  main en ycellui brievet les moz dessus diz, c'est assavoir  le VIJe jour de may avec les sains manuelz d'iceulz deux notaires  qu'il contrefist et figura, au plus proprement qu'il  pot, de leurs sains escrips de leurs propres mains en la  quittance dont cy-dessus est faite mencion.
Congneut avec ce que, par le moyen dudit Tancre,  courretier, et à la requeste de lui qui parle, ycellui  Tancre se trait devers un nommé Pierre Le Clerc, marchant,  demourant à Petit-Pont, auquel il vendi ledit fer  la somme de IIJcIIIJxx et cinq frans, et, ce fait et oy le  rapport dudit Tanquere, il qui parle ala devers ycellui  Jehan de Grant Rue et lui bailla ledit brievet, lequel  ainsi par lui receu, dist audit Pierre Le Clerc qu'il lui  respondoit dudit fer et marchandise et, pour ce, celui  jour mesmes par ycellui Pierre Le Clerc fu baillié à un  varlet changeur, du nom duquel il n'est record, qui demeure  au change de Colin d'Esteufs, en la presence de  lui qui parle, la somme de VIJxx pieces d'or, tant en frans  comme en escuz et autres vieilles pieces d'or, et le residu  en menue monnoie; et finablement concorderent ensemble  il qui parle et ledit Pierre Le Clerc que icellui changeur  lui promist rendre et païer la somme de IIJc frans; et,  avec ce, icellui Pierre Le Clerc par une cedule signée  de sa main et seing manuel est demourez tenuz et obligiez  envers lui qui parle en la somme de IIIJxx et cinq  frans à païer à certain terme avenir, et laquele cedule,  avec partie d'icelle somme par lui tournée et convertie  par le moïen dudit changeur, est en son coffre en son  hostel à Paris.
Et dit que le surplus de l'argent qui faut  de ladite somme de IIJc frans que elle ne soit en son  coffre il en a païé audit Tanquere pour son courtage dix  frans et de l'autre partie il s'est acquittié.
Requis se du  roy il ot oncques grace ou remission des homicides par  lui faiz, commis et perpetrez ès personnes de messire Estienne  Laisné, promoteur de la court de l'official, et Thevenin  Le Moine, sergent du guet, ne aussi des XIIIJm frans  par lui prins des deniers du roy du temps qu'il estoit receveur  de Monstiervillier, lesquelz il emporta et s'en  ala hors du royaume, dit et par serment que oncques  n'ot remission du roy et que d'iceulz homicides il a esté  purgiez, comme clerc non marié qu'il estoit lors, par  monseigneur l'evesque de Paris comme son juge ordinaire,  et desquelz il a purgacion.
Et quant ou cas d'iceulz  XIIIJm frans, dit que par les graces faites à cause du joyeux  advenement et nativité de feu mons.
le Dauphin,  premier filz du roy nostre sire qui à present est, il estant  lors prisonnier ès prisons dudit mons.
l'evesque de Paris,  fu mis hors de prison et atant fu fait traire et mis à part  sur les carreaux dudit Chastellet.
ET INCONTINENT, par le conseil d'iceulz assistens, consideré  que icellui Estienne Josson prisonnier par sa confession  avoit esté autrefoiz rendu comme clerc et aussi que  par les promoteurs dudit mons.
l'evesque, c'est assavoir  par maistre Jehan Merlet, il estoit requis leur estre rendu  comme clerc, et que par l'inspeccion de sa teste apparoit  qu'il n'avoit point de tonsure rese qui apparust, furent  mandez et faiz venir en jugement Maciot Miseri, barbier  juré du roy nostre sire oudit Chastellet, Jehannin Pichart,  Huguelin Brisebarre, Guillaume Auber, Jehan d'Andezel,  Jehan Hardoye et Lambert Blequebert, tous barbiers  jurez dudit mestier, expers et congnoissans oudit mestier.
Par tous lesquelz et chascun d'eulz separement et en  l'absence et aussi en la presence l'un de l'autre icellui Estienne  fu veu, visité, pignié et regardé diligemment et  par yceulz et chascun d'eulz fu dit et rapporté et par serement  audit mons.
le prevost, presens les conseilliers  dessus diz, que sur la teste dudit Estienne Josson, prisonnier,  n'avoit aucune tonsure ou caratere qui apparust en  quelque maniere, mais estoient les cheveux de sa teste  aussi longs ou milieu et à l'environ de la teste dudit prisonnier,  en un lieu comme en l'autre.
OYE la confession duquel Estienne Josson, prisonnier,  avec le rapport et tesmongnage desdiz barbiers jurez, demandé  fu par ledit mons.
le prevost ausdiz presens conseilliers  leurs advis et oppinions comment l'en auroit à  proceder contre ledit prisonnier.
Par lesquelz, attendu ce  que par les assistens est tesmongnié icellui prisonnier  estre sanz estat ou office royal, qui maine grant estat et  despense tant de lui comme de sa femme, que par sa confession  il a esté attaint et reprins des cas criminelz dessus  desclairez, ce qu'il a esté tourné ou pillory, la mauvaistié  et fausseté par lui faitte et commise presentement de  fait et aguet appensé en escripvant oudit brievet et contrefaisant  les signes manuelz d'iceulz notaires, qui sont  officiers royaulz et publiques, ce qu'il a receu l'argent  comptant soubz umbre d'icelle faulseté et en alloué partie  tant en soy acquictant comme pour son estat soustenir,  fu dit et deliberé que contre ledit prisonnier, consideré  qu'il est marié, soit procedé comme homme lay, et attendu  qu'il n'a aucune tonsure ou caratere rese qu'il apparoisse,  comme dit est.
Et, avec ce, furent d'oppinion  lesdiz maistres Martin Double, Guillaume Drouart, Dreux  d'Ars, Nicolas Bertin, et aussi sire Guillaume Brunel,  conseillier du roy nostre sire, Andrieu Le Preux, procureur  du roy nostre sire oudit Chastellet, Nicolas Chaon,  examinateurs, etc.
oudit Chastellet, en la presence desquelz  ce present procès fu leu et recité, que l'en ne le  povoit ou devoit espargnier qu'il ne feust tournez ou pillory  ayant une mittre de papier mise sur sa teste, en laquele  soit escript ces moz: faussaire et que d'illec il  feust menez à la justice du roy notre sire et executé  comme larron, c'est assavoir pendu.
Et les dessus diz  messire Baudes de Vauviller, sire François Chanteprime,  Jehan Chanteprime, maistres Jehan Truquan, Beraut  Brisson, Jehan Filleul, Guillaume Rabigois, Ernoul de  Villers, Miles de Rouvroy, Hutin de Ruit et Pierre de  Fresnes, delibererent que il feust tourné ou pillory et  mittré comme dit est dessus, et, avec ce, feust banni à  tousjours du royaume sur peine de la hart, et tous ses  biens confisquez seulement.
ET, CE FAIT, après ce que ledit mons.
le prevost ot alé  en la court de parlement et rapporté à messeigneurs d'icelle  court de parlement ce present procès, icellui mons.
le prevost estant de rechief en jugement sur les quarreaux,  dist et rapporta que cedit procès recité par lui en  ladite court de parlement en la presence de messeigneurs  maistre Simon Foison, president en parlement, maistres  Guillaume Porel, Regnaut du Mont-Saint-Eloy, Regnaut  de Sens et Robert Broisset, conseilliers du roy nostre dit  seigneur en ladite court, iceulz messeigneurs, attendu la  mauvaise renommée dudit prisonnier qui autrefoiz de IIJ  cas criminelz a esté poursuis et attaint, et que par sadite  confession faitte au jour d'uy il a larrecin ou cas, les continuacions  et perseveracions de faussetez et larrecins par  lui commises et reiterez par plusieurs et diverses fois, ont  dit et deliberé et conseillié audit mons.
le prevost que  icellui prisonnier, pour ses demerites, soit pillorié et en  après ce pendu comme larron.
Et que se, par aucune  aventure, icellui prisonnier appelloit dudit jugement,  que par lui ne feust aucunement defferé à l'execucion  d'icellui jugement.
Oyes lesqueles oppinions et veu ce  present procès, icellui mons.
le prevost, en la presence  des dessus nommez sire Guillaume Brunel et maistres Robert  Broisset, Andrieu Le Preux, Martin Double, Guillaume  Drouart, Dreux d'Ars, Nicolas Chaon, Ernoul de  Villers et Pierre de Fresnes et, par leur conseil, condempna  icellui prisonnier, en son absence, à estre pillorié  et pendu, comme dit est dessus.
OUQUEL JOUR, par le commandement dudit mons.
le  prevost, icellui Estienne Josson fu fait mener ou pillory  ès hales, et illec tourné en la maniere acoustumée, et  d'illec mené à la justice; auquel lieu, lui estant à son  derrenier tourment, icellui prisonnier, après ce qu'il ot  perseveré et continué ès confessions par lui ou jour d'uy  faites, en la presence de honorable homme et sage maistre  Jehan Riole, procureur du roy nostre sire en la chambre  des generaulz, Hutin de Ruit, examinateur, etc.
et  Aleaume Cachemarée, commis dudit mons.
le prevost  à estre presens audit jugement faire executer.
Lequel  prisonnier estant en la fin de ses jours et après ce qu'il ot  fait ses prieres, orisons et recommendacions à Dieu, congneut  et confessa, en augmentant les confessions par lui  ou jour d'uy faittes, que environ Noël derrenierement  passé, pou avant ou après, autrement du jour n'est record,  il lors estant en très grant neccessité et povreté de son  estat et chevance, et pour avoir et recouvrer finance,  fist, semblablement que dit est dessus, passer en son nom  par Jehan de La Noë et Pierre Le Guïant, notaires dudit  Chastellet, une quittance, et aussi fist par l'un d'iceulz  escrire, sanz signer de leurs seings manuelz et sanz date,  une obligacion par laquele Almaurry Noël, carrier, demourant  à Gentilly, est tenuz et obligiez envers messire  Florimont de Guise, chevalier, en la somme de IIJcXXXV  frans, pour vente, bail et delivrance de vint milliers de  fer par lui venduz, à païer ladite somme à la Saint Jehan  prouchainement venant, et de laquelle somme rendre et  restituer Richart des Sertaux, bourgois de Paris, nommé  et escript oudit brievet, est plege et respondant, sanz le  sceu ou congié d'iceulz Almaurry et de Sertaux ne qu'ilz  fussent aucunement prins, mais il mesmes qui parle contrefist  de sa main les seings manuelz d'iceulz notaires, et  y mist la date, par le moïen que dit et exprimé a cy-dessus  en sa premiere confession.
Et lesquelz XXm de fer, il,  par le moïen dudit Tanquere, qui les vendi en ycellui  temps audit Jehan Le Clerc, receut dudit Jehan Le Clerc  IJcLX frans à une fois, partie en or et l'autre en monnoye,  de laquele somme il païa audit Tancre pour son courtage  V francs et du residu d'icelle somme s'est amesnagié,  vestu et ordené, lui et sa femme, et gouverné son mesnage,  et aussi s'est acquittié en plusieurs lieux là où il devoit.
Et dit que de present il ne scet en tout le monde argent  ou or qui soit sien, ailleurs que en son coffre, en sa maison,  et XIJ escuz d'or qu'il a de present sur soy ou fons de  ses brayes.
Congneut aussi que par compte fait deux ans a et plus  et au temps et date d'une obligacion qui est par devers  lui en laquele est contenu que Jehan de Reneufves, demourant  à l'Estoile et au Croissant en la Cité de Paris, est  son tenuz et obligiez en la somme de XX frans, icellui de  Reneufves estoit lors son tenu en la somme de XXX frans  comprins ens ladite obligacion, ne scet il qui depose s'il  lui a de ce depuis aucune chose païé, car, de present, il  n'en est pas record.
Et autre chose ne plus ne voult ycellui  Estienne Josson confesser.
Et, pour ce, incontinent  le jugement cy-dessus dit contre lui prononcié d'estre  pendu, fu executé en l'an et Xe jour de may dessus diz.
Commissaire sur les biens maistres Nicolas Bertin et  Jehan Fouquere, appelez avec eulz Jehan Filleul, lieutenant  du receveur de Paris, et yceulz XIJ escuz bailliez  audit Filleul, si comme par sa cedule appert.
AL.
CACHEMARéE.
JEHAN LE DOYEN.
L'AN DE GRACE mil CCCIIIJxx et onze, le mercredi Xe  jour d'avril, en jugement sur les carreaux du Chastellet  de Paris, pardevant mons.
le prevost, presens maistres  Jehan Truquan, lieutenant dudit mons.
le prevost, Dreux  d'Ars, auditeur, Pierre de Lieviller, advocat en parlement,  Andrieu Le Preux, procureur du roy, Robert de  Tuillieres, Nicolas Bertin, Jehan de Tuillieres et Jehan  Fouquere, examinateurs, et Guillaume Le Madre, procureur  de la court de la royne, fu attaint et fait venir des  prisons dudit Chastellet Jehannin Le Doyan, tenneur, demourant  en la Tannerie à Paris, prisonnier detenu oudit  Chastellet pour ce que au Pot d'Estain en Beaurepaire où  il et Simonnet Le Doyan, son frere, buvoyent ensemble,  ilz ont prins et emblé deux tasses d'argent et icelles muciées  soubz un banc, en denyant que icelles ilz eussent  eues.
Lequel prisonnier, juré aus sains Euvangiles de Dieu  dire verité de ce que dit est et autres choses qui lui seroit  demandées, et après plusieurs denegacions et variacions  sur ce par lui faittes, congneut et confessa que ou  jour d'yer, de relevée, en buvant lui et sondit frere oudit  hostel du Pot d'Estain attendant que un cousturier qui  demeure assez près dudit hostel du Pot d'Estain venist  boire avec eulz, et qu'il le païast de son salaire et peine deservie  en faisant sa robe, vit et apperceust que sur le bort  du puis dudit hostel du Pot d'Estain estoient deux tasses  d'argent esqueles avoit de l'eaue, et que nul ne se prenoit  garde desdites tasses; et pour doubte qu'il ot qu'elles  ne cheissent ou puis, print icelles deux tasses et les mist  soubz son mantel, se vint asseoir à la table où sondit frere  estoit, et auprès de lui contre le bout d'un banc où il  se assist, mist iceulz hennaps sanz le sceu de sondit frere.
Lesquelz, si tost comme il oy que la dame et gens dudit  hostel les demandoient, il bailla et enseigna, et dit que  son entencion estoit de les rendre avant qu'il partist de  la taverne, jà soit ce que l'en ne les lui eust aucunement  demandées.
CE FAIT, par l'advis des assistens, fu incontinent mander  le seigneur ou dame de l'ostel du Pot d'Estain dessus  dit, lequel absent, et presente Marie, femme Jehan Le  Breton, jurée en la presence dudit prisonnier, qui aucunement  ne se voult rapporter en elle, icelle femme dist  et afferma par serement que ou jour d'yer, de relevée,  en son hostel elle vit lesdiz deux prisonniers à li monstrez  qui demanderent à boire chopine de vin à XXXIJ d.
le  sextier; ausquelz elle fist traire chopine, et devant eulz  mist et assist icelle, et leur bailla un petit hennap d'argent  pour boire leur vin et en après ala en sa cuisine  veoir que sa chamberiere faisoit, se sa loissive couloit et  aussi se elle netteyoit sa vaisselle de cuisine, comme commandé  li avoit, et au retour que elle fist vit et apperceust  icellui Jehannin Le Doyan qui descendoit hastivement des  degrez par où l'en monte en sa chambre, et s'en ala seoir  à son escot, et incontinent espandi ladite chopine de vin  et en demanda avoir une autre chopine de vermeil, que  elle qui parle leur ala traire et mist au devant d'eulz.
Et,  incontinent, elle ala veoir en sa chambre et trouva que  de IIIJ hennaps d'argent que elle avoit laissiez sur son  coffre, quant prinz avoit la tasse par elle mise au devant  d'iceulz prisonniers, n'en avoit mais au lieu que deux, et  que aussi l'en avoit enfardelé sur son lit une coultepointe,  que l'en avoit tirée jus de la perche où mise et pendue  l'avoit.
Et dit, sur ce requise, que quant elle vit icellui Jehannin,  prisonnier, descendre de sa chambre, elle n'osa  mot dire, pour doubte qu'elle ot qu'il ne la ferist d'une  dague qu'il avoit pendue à sa poitrine, et jusques à ce  que en son hostel eut des hommes dont il n'en y avoit  lors aucuns; mais, assez tost après, survint oudit hostel  Perrin Des Guerres, sergent à verge du Chastellet, auquel  elle se complaigny de ce que dit est; et lors ala  icellui Perrin Des Guerres devers ledit Jehannin, prisonnier,  lequel il fist lever de là où il estoit assis et, en ce faisant,  cheirent icelles deux tasses d'argent entre les piez  dudit prisonnier, lesqueles ilz releverent; et atant furent  yceulz prisonniers par ledit sergent amenez ou Chastellet,  ouquel ilz sont à present.
Et dit que tele est la verité et  non autre, sanz ce que par elle ou saditte chamberiere  icelles deux tasses d'argent eussent aucunement esté mises  sur le puis dessus dit proposé par icellui prisonnier.
OYE LA DEPOSITION de laquele femme, avec les variacions  et denegacions faittes plusieurs fois par ledit Jehannin  Le Doyan, prisonnier, et sa confession faitte en après,  ce qu'il nye les avoir prinses que pour rendre à la dame,  attendu aussi que aus graces faittes pour cause de la nativité  mons.
le Dauphin qui à present est, icellui Jehannin,  lors estant prisonnier ou Chastellet, et accusé  d'avoir mal prins et emblé un mantel dont il avoit esté  trouvé saisi, fu par lesdites graces delivré et mis hors de  prison, ce que par les assistens nous est tesmongnié qu'il  est homme oyseux et qui ne veult ouvrer, dit fu et deliberé  par l'oppinion desdiz conseilliers, que pour savoir  par sa bouche la verité comme prins avoit lesdites deux  tasses d'argent et aussi des autres crimes et deliz par lui  faiz, il feust mis à question.
Oyes lesqueles oppinions et  veu ce present procès, ledit monseigneur le prevost le  condempna à ce.
EN ENTERINANT lequel jugement, icellui Jehannin Le  Doyan, prisonnier, fu de rechief attaint et fait venir en  jugement; auquel par ledit mons.
le prevost fu dit que  desdites accusacions il deist verité, ou l'en lui feroit dire  par sa bouche et seroit questionné.
Lequel prisonnier, et  par serement, ne voult autre chose congnoistre que dit a  cy-dessus.
Et, pour ce, fu fait despouillier tout nu, mis,  lié et estendu à question sur le petit tresteau, et avant  ce que sur lui feust jettée point d'eaue, icellui prisonnier  requist instanment qu'il feust mis jus de ladite question  et qu'il diroit verité d'iceulz hennaps par lui prins et  autres plusieurs larrecins par lui faittes et commises.
Et,  pour ce, fu mis hors d'icelle question, mené chauffer en  la cuisine en la maniere acoustumée, et en après ramené  en jugement sur les carreaux dudit Chastellet, ouquel  lieu, sanz aucune force ou contrainte, il congneut les  choses qui ensuïent:  C'EST ASSAVOIR que, deux mois avoit ou environ, que  lui et sondit pere burent en l'ostel et taverne du Grant  Godet en la Vennerie, il, par le commandement de sondit  pere, mal print et embla un hennap de madre, qu'ilz  vendirent sur le Pont de Paris, ne scet à qui, IIJ sols par.
.
Item confessa que, environ cinq ou VJ jours après, que  il et sondit pere buvoient en une taverne à la porte Baudoir,  lui et sondit pere mal prindrent et emblerent, en ladite  taverne, un autre hennap de madre qui estoit sur  une table, lequel hennap sondit pere vendi, ne scet à  qui ne combien.
Item confessa que, en vendenges derrenierement passées,  lui et sondit pere burent en l'ostel et taverne de  Guïot Le Breton, demourant en la rue de Beaurepaire, à  l'enseigne du Pot d'Estain, ouquel hostel ilz prindrent et  emblerent une robe sengle de drap gris à usage de femme,  qui estoit enmi l'ostel sur le lit de la chamberiere, une  paelle d'arain qui estoit en la cuisine et un hennap de  madre qui estoit sur une table, lesqueles choses sondit  pere et lui vendirent, IJ ou IIJ jours après, en la Frepperie,  ne scet à qui, XVJ sols par.
que sondit pere receut.
Item confessa que lui et le dessus nommé Simonnet Le  Dean, son frere, burent ou jour d'yer en l'ostel dudit  Guïot; ouquel hostel, pendant ce que la dame d'icellui ala  traire le vin ou celier, icellui Jehannin, prisonnier, sanz  le sceu ne consentement dudit Simonnet, son frere, monta  en l'une des chambres dudit hostel et, en unes almaires  qui estoient en ladite chambre, print et embla deux tasses  d'argent, et, en une autre chambre, une coultepointe  blanche, desquelz larrecins ladite dame se aperceut, et,  pour ce, ala querir un sergent; lequel vint tantost oudit  hostel, trouva entre les piez dudit Jehannin lesdites  deux tasses d'argent, et la coultepointe au bout des degrez  dudit hostel.
Item confessa que, XV jours a ou environ, que sondit  pere et lui burent oudit hostel, sondit pere print et embla  oudit hostel une chopine d'estain, à son sceu, laquele  chopine sondit pere vendi, ne scet à qui ne combien.
Item confessa que, oudit temps, sondit pere et lui burent  en la taverne des Connins à la porte Baudoir, ouquel  hostel icellui Jehannin, par le commandement de  sondit pere, print et embla trois escuelles d'estain qui estoient  sur une fourme, lesqueles escuelles sondit pere  vendi, ne scet à qui ne combien.
Item confessa que oudit larrecin un nommé Perrin Le  Gueynier, demourant en l'ostel de sa mere, poissonniere,  en la rue Garnier-Saint-Ladre, estoit present et en leur  compaignie, et en estoit coulpable et consentant.
Item confessa que, environ Quaresme prenant derrenierement  passé, lui et ledit Perrin burent en une taverne à  l'enseigne du Pot d'Estain, près de la boucherie Saint-Martin,  ouquel hostel ledit Perrin print lors une quarte  d'estain, qu'il vendi IIIJ sols par.
à un potier d'estain,  demourant à la porte Baudoir.
Item confessa que lors ledit Perrin print et embla en  l'ouvrouer dudit tavernier, qui est freppier, une courte  houppelande de drap pers, laquele ycellui Perrin a de  present vestue, de laquele houppelande icellui Jehannin  a eu pour sa part VIIJ deniers par.
.
Item confessa que, mardi derrenierement passé, ot VIIJ  jours, en la ville d'Amiens lui et ledit Perrin prindrent et  emblerent en un hostel de ladite ville, c'est assavoir ledit  Perrin un court mantel de drap violet, qu'il a de present  vestu et icellui Jehannin, deux escuelles, qu'ilz apporterent  à Paris et les vendirent samedi derrenierement passé,  VIIJ blans à une comporterresse, qu'il ne congnoist.
Item confessa que, trois sepmaines a ou environ, en la  rue Gieffroy-Lengevin, en une taverne où lesdiz Jehannin  et Perrin buvoient, fu par ycellui Perrin prins et emblé  une petite sainture d'argent à une boucle mordant et  deux cloz d'argent, laquele sainture icellui Perrin vendi  sur le Pont de Paris XJ sols par.
qu'ilz ont despenduz en  alant à Amiens derrenierement.
Item confessa que, en l'ostel d'un fruitier demourant au  dessus de Sainte-Croix à l'enseigne du Greil, sondit pere  et lui prindrent et emblerent un hennap de madre, que  ledit prisonnier vendi en la presence de sondit pere à  une porteresse alant parmi la ville, VIJ sols par.
.
Item confessa que, depuis et assez tost après, en une  petite taverne près de la rue aus Juifs, il mal print et  embla une petite sainture à boucle et mordant d'argent  qu'il vendi V sols par.
à une porterresse de frepperie.
Item confessa que, IIIJ ou V jours avant Quaresme  prenant derrenierement passé environ l'Annunciacion,  lui et ledit Perrin prindrent et emblerent un court mantel  sengle de drap pers qui pendoit à une perche à la  Truye-qui-Fille en la rue Garnier-Saint-Ladre, lequel  mantel ycellui Perrin vendi depuis VIJ sols par.
qu'ilz  ont despenduz ensemble.
Item confessa que ce jour, sur la nuit, en une taverne  au coing de Saint-Nicolas-des-Champs où lesdiz Jehannin  et Perrin buvoient, ycellui Jehannin print et embla un  plat et une saliere d'estain, lequel plat il vendi IIIJ sols  par.
à une comporteresse, et la saliere ledit Perrin getta  sur un fumier.
Item confessa que, en ce present Karesme, en la taverne  de la Herce, où lesdiz prisonniers et son pere buvoient  prindrent et emblerent une courte houppelande de pers  doublé de violet que sondit pere vendi depuis VIJ s.
par.
à une comporterresse, dont il a eu à sa part IIJ sols  IIIJ d.
.
Item confessa que, avant Quaresme prenant derrenierement  passé, lesdiz Jehannin et Perrin estans ensemble en  une taverne, ne scet en quel lieu, fu par icellui Perrin  monstré audit Jehannin un hennap d'argent que icellui  Perrin avoit en son seing, et lequel il disoit lui avoir esté  baillié et vendu par sa mere XXV s.
par.
.
Item confessa que, avant la Chandeleur derrenierement  passée, environ vespres, en la rue Simon Le Franc sur  l'establie d'un cousturier print et embla un blanchet  fourré de penne et de fustenne, lequel blanchet il muça  lors soubz son mantel et icellui vendi depuis à un frepier  en plain marchié IX sols par.
.
Item confessa que, environ XV jours avant Quaresme  prenant derrenierement passé, en une taverne en la rue  Gieffroy-Lengevin où ledit prisonnier et sondit pere buvoient,  prindrent et emblerent en la despense dudit hostel  une tasse d'argent en deux pieces et liée en un petit  drapelet, laquele tasse sondit pere a vendue sur le Pont à  plusieurs foiz et parties, l'une VIJ s.
VIIJ d., l'autre IIIJ s.
et l'autre IIJ sols, et tant qu'il en receut XXVIJ sols VJ  deniers.
Item confessa que, IIJ mois a ou environ, en l'ostel  d'un mareschal tavernier demourant au coing de Mauconseil  où ledit Jehannin et son pere buvoient, ilz prindrent  et emblerent une houppelande de drap vert fourrée  de penne noire, laquele sondit pere vendi XVIJ sols et  n'en ot oncques rien.
Item confessa que, tantost après Noël derrenierement  passé, que lui et sondit pere buvoient en une taverne à  l'opposite d'un mareschal en la rue Saint-Jaques, il print  et embla un mantel de moisy sangle à usage d'omme, lequel  mantel ilz ont depuis engagié en une taverne vers  la porte Saint-Victor, pour V sols qu'ilz emprunterent  dessus.
Item confessa que, en la ville de Saint-Denis, en alant  à Amiens lui et ledit Perrin burent en la taverne du Papegaut  en la chambre du seigneur, de laquele ledit Perrin  print et embla une courte houpelande sengle et deux  hennaps de madre, l'un desquelz avoit un bouillon d'argent;  laquele houpelande ledit Perrin avoit vestue et lesdiz  deux hennaps ycellui Perrin vendi VIIJ sols en un  village par deça Luserches.
Item confessa que en la ville d'Amiens où lui qui parle,  sondit pere et ledit Perrin estoient, icellui Perrin trouva  en l'ostel où ilz estoient logiez, unes vieilles chausses de  drap pers et unes bostines de cuir, lesqueles ycellui Perrin  a, de present, chaussées.
Item confessa que, avant Noël derrenierement passé,  en la taverne des Trumelieres ès hales, environ heure de  disner, lui et ledit Perrin prindrent et emblerent VJ  vieilles escuelles d'estain, un mantel sangle à usage d'omme,  lesqueles choses furent vendues, present le pere dudit  Jehannin, XJ sols par.
.
Et atant fu fait remettre icellui  Jehan Le Doyan, prisonnier, ès prisons desqueles il avoit  esté attaint.
EN L'AN DESSUS DIT IIIJxx et douze, le mercredi XVIJe  jour d'avril, pardevant mons.
le prevost, lui estant en jugement  sur les carreaux dudit Chastellet, presens maistres  Jehan Truquan, lieutenant dudit mons.
le prevost; Dreux  d'Ars, auditeur; Jehan de Tuillieres, Girart de La Haye,  Miles de Rouvroy, Ernoul de Villers, Robert de Tuillieres,  Hutin de Ruit et Jehan Fouquere, examinateurs, etc.
après ce que Jehannin Le Dean, prisonnier dessus  nommé, et par serement, ot continué et perseveré sanz  aucune force ou contrainte ès confessions cy-dessus escriptes  par lui autrefoiz faites et lesqueles lui furent leues  mot après autre et affermé ycelles estre vrayes et par lui  avoir esté faites, en la fourme et maniere que escriptes  sont.
Et, ce fait, par ledit mons.
le prevost fu demandé  ausdiz conseilliers leurs advis et oppinions qu'il estoit bon  de faire dudit prisonnier, et s'il y avoit cause pour quoy  il deust recevoir mort.
Tous lesquelz, veu l'estat et personne  dudit Jehannin Le Doyan, qui est personne aagiée  de XXIIJ ans ou environ, les multiplicacions et valeur des  larrecins par lui faittes et commises, tant de jour comme  de nuit, de fait et aguet appensé, et la traïson commise  en faisant plusieurs larrecins cy-dessus escriptes, et qu'il  est incorrigible et ne se veult chastier, mesmement que  autrefoiz a esté delivré de prison par grace à lui nagueres  faitte pour le joyeux advenement et nativité de mons.
le  Dauphin pour cas criminel dont il estoit accusé et  souspeçonné, delibererent et furent d'oppinion qu'il  estoit un très fort larron et que l'en ne le povoit espargnier  qu'il ne feust executé comme lierres.
Oyes lesqueles  oppinions et veu ce present procès, icellui mons.
le prevost condempna ledit prisonnier, en son absence,  à estre executé comme larron.
Lequel jugement fu executé le vendredi Xe jour de  may mil CCCIIIJxx et douze.
Et n'avoit aucuns biens.
AL.
CACHEMARéE.
OUDOT GUIGNE.
L'AN de grace mil CCCIIIJxx et douze, le mercredi VIIJe  jour de may, en jugement pardevant mons.
le prevost,  presens maistres Dreux d'Ars, lieutenant dudit  monseigneur le prevost; Martin Double, advocat; Andrieu  Le Preux, procureur du roy en Chastellet; Michiel  Marchant, Jaques Du Bois, Jehan Delcy, Oudart de  Monchauvet, advocaz oudit Chastellet; Nicolas Bertin,  Jehan Fouquere, examinateurs, etc.
Jehan de La Folie,  receveur de Paris et Regnaut de Foleville, escuïer, fu  attaint sur les carreaux dudit Chastellet Oudot Guingne,  varlet servant de Cousin, escuïer de mons.
de Rochechouart,  demourant en l'ostel de Laval, prisonnier detenu  oudit Chastellet, à la requeste de Perrete de Saintry  demourant en la rue de Montmartre entre la Rose et la  Doloire, pour ce, si comme elle dit, que, dimenche derrenierement  passé ot VIIJ jours, environ heure de minuit  lui et plusieurs autres ses complices rompirent son huis,  despecerent ses draps et son lit, la batirent et navrerent  en plusieurs lieux, la prindrent et emmenerent aus champs  et la congneurent charnelment oultre son gré et  volunté.
Lequel prisonnier juré aus sains Euvangiles de Dieu  dire verité des choses dessus dites et de son estat et gouvernement,  dit et afferme par serement qu'il est nez de la  ville de Chanteaux à VIIJ lieues deça Dijon, et que  tout le temps de sa vie et puiz XVJ ans ença a continuelment  suy les guerres, porté le bacinet comme varlet servant,  et servi le dessus dit escuïer par VJ ans ou environ;  et que desdites accusacions il est pur et innocent et n'en  est aucunement coulpable.
Et après plusieurs variacions  et denegacions sur ce par lui faites, et en soy corrigant  d'icelles, congneut et confessa pour verité qu'il est veoir  que oudit dimenche après souper lui, ensemble un nommé  Baudet, varlet dudit Cousin, acompaigniez d'un nommé  Alain Le Ber qui par long-temps a esté ami de ladite  Perrete et aussi d'un nommé Henry Cousin, tuillier,  après ce qu'ilz se furent esbatuz par long temps en la  court dudit hostel de Laval, et à la priere et requeste dudit  Alain, se partirent dudit hostel tous quatre, chascun  garni d'un grant coustel, pour eulz en aler esbatre en la  ville; et en passant pardevant la maison d'icelle Perrete,  fu lors par icellui Alain hurté moult fort, tant à l'uis d'icelli  hostel comme aux fenestres, et tant hurta et fist que  l'uis et la fenestre furent rompuz et cheurent enmi la  maison d'icelle Perrete.
En laquele ledit Alain, lui qui  parle et lesdiz ses compaignons et complices entrerent,  leurs couteaux nuz.
Ne scet se lors par ledit Alain ou  autre elle fu batue ou navrée; car ilz n'y veoient goute,  jà soit ce qu'il oïst bien que elle crioit et se plaignoit  moult fort; et tant que finablement icelle Perrete fu par  eulz tous quatre ensemble menée sur les fossez de la ville  de Paris vers la porte Montmartre, et en la menant fu  par icellui Alain batue du plat de son couteau.
Et eulz  quatre estans sur lesdiz fossez avec ladite Perrete, il qui  parle print icelle Perrete par le bras, la mena de son gré  et volunté assez loing d'ilec, ouquel lieu, sans aucune  force ou contrainte, il ot compaignie charnele à elle une  foiz seulement sur lesdiz fossez, sanz la batre ou vilener  aucunement.
Et d'ilec la ramena vers les autres ses compaignons,  par lesquelz elle fu ramenée en sadite chambre.
En laquele, durant le temps que ledit Alain ala quere en  la ville une quarte de vin pour eulz boire, il, de rechief,  ot une foiz compaignie charnele à elle.
Ouquel hostel,  après ce que ledit Alain se fu couchié ou lit d'icelle Perrete,  il et les autres compaignons se partirent dudit hostel  et s'en alerent chascun couchier là où bon leur sembla  et il qui parle ala en l'ostel de sondit maistre, sanz ce  que par lui ou autres de sesdiz compaignons laditte Perrette  feust tenue par les cheveux, ne fait autre force  quelconque.
Et de tout ce se rapporte en la depposicion  d'icelle Perrete par laquele il veult prendre droit pour  toutes preuves, pourveu que elle jure dire verité sur ce  en sa presence.
APRèS LESQUELES choses ainsi faittes, le samedi ensuiant,  en jugement sur les carreaux dudit Chastellet, pardevant  mons.
le prevost, presens messire Baudes de Vauviller,  chevalier; maistres Guillaume Porel, conseillier du  roy nostre sire en parlement; Jehan Truquan, lieutenant  dudit mons.
le prevost; Dreux d'Ars, auditeur; Martin  Double, Guillaume Drouart, advocaz; Andrieu Le  Preux, procureur du roy nostre sire en Chastellet; Jaques  Du Bois, advocat illec; Miles de Rouvroy et Hutin  de Ruit et Jehan Fouquere, examinateurs, etc.
et Guillaume  de La Croix, advocat en la chastellerie de Montlehery,  fu mandée et faitte venir Perrete de Saintry prisonniere  dessus nommée, laquele jurée aus sains Euvangiles  de Dieu de dire verité des choses dessus dites, et,  en la presence dudit Oudot prisonnier, qui de toute l'accusacion  contre lui faitte se rapporta, comme autrefoiz  avoit fait, en la deposicion d'icelle Perrete et par icelle  seulement voult prendre droit, congneut et confessa en  la presence dudit prisonnier que par un an ou environ  elle a esté amie par amours d'un nommé Alain Le Ber,  barbier, prisonnier à present en la court de l'official, et  duquel, pour ce que de present et puis deux mois ença,  elle s'est departie de sa compaignie et le laissié de tous  poins afin qu'il ne l'acompaignast aucunement, et pour  soy retraire de son pechié de fille de vie, ouquel elle  avoit esté par long temps, s'estoit de nouvel et environ  Pasques derrenierement passées un pou après promise encouvenencié  et fiancé pour et en tiltre et nom de mariage  à ...
.
Et qu'il est verité que dimenche derrenierement  passé ot VIIJ jours, environ XIJ heures de nuyt  elle qui estoit lors couchiée en sa chambre près de ladite  enseigne de la Rose, oy hurter aus fenestres de sadite  chambre très-fort, et telement que icelles fenestres qui regardoient  et estoient dessus son lit cheurent sur sondit lit,  en disant bien esfréement: «Ouvrez! ouvrez!» Et, pour  ce, se leva elle qui parle bien hastivement, vesti une  simple cotte et vint au bout des degrez en hault de sadite  chambre contre un huis qui estoit plastré et seellé, et oy  que moult esfréement on hurtoit à son huis, et tant que  ycellui son huis fu rompu en pieces, et entrerent et monterent  amont ycelle chambre quatre compaignons qu'elle  apperceut bien, dont ledit Oudot estoit l'un, Alain Le  Ber, barbier, l'autre, Henry Cousin, tuillier, et un autre  compaignon qu'elle a oy nommer Baudet, ne scet son  surnom, les autres; lesquelz estoient chascun garni d'un  grant coustel, qu'il avoient saché et tenoient tous nuz  en leurs mains, et sercherent ycelle sa chambre, mirent  du feurre du lit en la cheminée et le alumerent.
Et quand  ilz ne trouverent pas elle qui parle en laditte chambre,  ycellui barbier vint aus degrez d'icelle et monta au bout  d'iceulz où elle qui parle estoit, tenant sondit couteau  nu, dont il cuida et se efforça ferir d'estoc elle qui parle,  mais elle qui parle destourna ycellui cop, et tant que  ycellui barbier fery l'uis plastré, auquel elle qui parle  estoit appuyée.
Et d'icellui mesme cop cheut ycellui  barbier tout aval les degrez, sondit couteau nu en sa  main, et lui cheut, remonta lesdiz degrez, vint à elle qui  parle, print icelle par le colet de la robe, le tira aval lesdiz  degrez tant que elle qui parle et lui cheurent tout au  plus bas desdiz degrez et, elle et ledit barbier ainsi  cheutte, fu navrée par iceulz barbier, ledit Oudot et  lesdiz deux autres compaignons en deux lieux, c'est assavoir  en la jambe et ou bras et avec ce la ferirent et  donnerent plusieurs cops orbes, et tient que ledit barbier  lui fist lesdites deux playes et les autres lesdiz cops  orbes.
Et, ce fait, prindrent elle qui parle et lui dirent  que ilz la emmeneroient aus champs là où ilz la congnoistroient  charnelment chascun l'un après l'autre à  leur plaisir; à quoy elle qui parle repliquoit et disoit  que non feroient; mais ilz lui disoient que se elle n'y venoit  ilz la tueroient, et en ce disant et tenant elle qui parle,  tousjours la menoient vers la bastide de la porte de Montmartre  et disoit icellui barbier que il la menroient au  drapelet, et ainsi amenerent elle qui parle jusques sur les  murs de Paris, vers ladite bastide, par dedens la ville.
Et  eulz estans sur yceulz murs, dist ledit Oudot à elle qui  parle qu'elle venist à part avec lui, et il la harigoteroit;  et elle qui parle dist que non feroit, en soy esforçant de  son povoir de elle eschaper de leurs mains et eulz destourner  qu'ilz ne la congneussent charnelment; mais icellui  Oudot qui tenoit sondit couteau nu, prist elle qui  parle par une main et plusieurs cops du plat d'icellui  couteau fery elle qui parle, et tant que, ainsi en la batant,  il l'a mena assez loingnet des autres trois compaignons,  et là se efforça de mettre à terre elle qui parle, et  tant que il lui mist par force.
Et pour ce que elle qui  parle se demenoit et debatoit les piez et mains, afin que  ycellui Oudot qui se efforçoit de la charnelment congnoistre  ne la congneust, et que icellui Oudot ne povoit  fere d'elle qui parle sa volunté, combien que depuis que  elle fu par ledit Oudot mise à terre, icellui Oudot la  ferist et navrast de son couteau ès fesses, icellui barbier  vint à elle qui parle ainsi estant à terre, et la print par les  cheveux, et dist que ledit Oudot la harigoteroit.
Et tant  par ce que icellui barbier la tenoit moult fort par lesdiz  cheveulx, dont il la bleçoit moult, comme pour ce que  elle estoit jà moult traveilliée et ne se povoit bonnement  revenger contre eulz deux, congneut icellui Oudot elle  qui parle charnelment une foiz, ledit barbier tenant touzjours  en ce faisant les cheveux d'elle qui parle.
Et quant  icellui Oudot ot d'elle qui parle ainsi fait sa volunté,  et que elle qui parle fu relevée, vint à elle ledit Baudet  qui dit qu'il la harigoteroit aussi et de tout son povoir  s'en efforça, mais il ne pot pour la grant defense que elle  qui parle mist au contraire.
Et par plusieurs fois en celle  place, après ce que ce que dit est fu ainsi fait, requist  et pria elle qui parle ausdiz compaignons qu'ilz l'en laissassent  venir en son hostel, mais il lui dirent que non feroient  jusques à ce que elle leur eust promis que jamais  dudit cas riens ne leur demanderoit.
Et tant pour le desir  que elle avoit de retourner en sadite chambre, comme  pour estre hors des mains des dessus diz, leur promist par  force, pour ce que ilz la menaçoient de tuer et de jetter  en l'eaue des fossez et batre se ainsi ne le faisoit, que jamais  riens ne leur en demanderoit.
Et après ramenerent  elle qui parle en sadite chambre, en laquele sa chambre  ycellui Baudet se efforça moult de congnoistre elle qui  parle charnelment, la jetta en la ruelle de son lit où ilz  furent eulz deux bien le quart d'une heure, ledit Baudet  touzjours soy efforçant d'entrer ès jambes d'elle qui parle  pour la charnelment congnoistre et batant et freant de la  pamme et des poins elle qui parle, laquele, en soy revengant  et debatant, fu si floibe que elle ne se pot plus aider  et falu qu'elle souffrist dudit Baudet que, malgré qu'elle  en eust, qu'il la cogneust charnelment.
Et, après, fit ledit  barbier coucher elle qui parle qui moult estoit affebloyée  en son lit, et en sondit hostel et se coucha avec elle qui  n'avoit povoir de nulle resistence mettre au contraire.
Lequel ot compaignie charnele une foiz à elle qui parle,  et tant que quant tout ce fu ainsi fait, il estoit près de  jour.
Et ce fait, se leva ledit barbier, et tous quatre s'en  alerent ensemble et afferma par serement le fait estre  avenu et les excès crimes et deliz et force par icellui  prisonnier, et les autres ses compaignons et complices en  ceste partie avoir esté commis et perpetrez en sa personne  par la forme et maniere qu'il est cy-dessus dit et  escript.
ET, CE FAIT, par ledit monseigneur le prevost fu demandé  audit Oudot prisonnier se les faiz et deposicion  d'icelle Perrete estoient vrais par la maniere que confessé  et deposé les avoit.
Lequel dist et afferma par serement  que sadite deposicion il ne vouloit aucune chose  dire ou corriger fors en tant que elle maintient que de  son coutel, quant il ne la povoit mettre à terre et que  elle ne vouloit souffrir qu'il eust compaignie charnele à  elle, elle fu par lui navrée et que par le dessus dit Alain  en faisant son pechié par lui en elle en la congnoissant  charnelment elle feust tenue par les cheveux de sa teste,  laquele chose il nyoit à plain et disoit que de ce il n'estoit  riens.
Et de rechief ladite Perrete fu requise et par serement  se ladite confession par elle ou jour d'uy faite estoit vraye  laquele continua et persevera en icelle comme dessus.
Et  atant iceulz prisonnier et Perrete furent faiz traire à  part chascun separéement sur lesdiz carreaux.
VEUES lesqueles accusacions, confessions et denegacions  faites par une chascune des parties cy-dessus escriptes,  comme il est escript, ce que en la presence d'icelles  parties Henry Cousin prisonnier oudit Chastellet  pour le cas dessus dit et force commise en la personne  d'icelle Perrete, et lequel est rendu pour icellui cas prisonnier  à la court de l'official de Paris, pour ce que ledit  Henry est clerc, a congneu et confessé par serement qu'il  oudit jour de dimenche derrenierement passé ot VIIJ jours  en la compaignie de Alain Le Ber et autres complices  cy-dessus nommez se partirent de nuit de l'ostel du maistre  dudit Oudot, et à la requeste dudit Alain alerent en  entencion de rompre l'uys d'icelle Perrete et de la prendre  pour avoir sa compaignie charnele et que, pour ce  que icelle Perrete ne leur voult ouvrir son huys, ilz  rompirent icellui.
Et leens fu par ledit Alain batue et  navrée, et, en après, par eulz tous IIIJ menée sur les fossez  vers la porte de Montmartre, ouquel lieu il vit ledit  Oudot qui print icelle Perrete, dist qu'il la harigoteroit  ou qu'il la batroit pour ce que elle estoit refusant d'acomplir  sa volunté, et tant de ce parlerent ensemble que  icellui Oudot et un autre d'iceulz quatre compaignons,  n'est record lequel, la trairent assez loings d'eulz et de la  place où ilz estoient; mais qu'ilz firent lors il qui parle  ne scet, pour ce qu'il n'estoit pas present.
Vit aussi et oy  ladite Perrete, quant elle fu retournée, qui moult fort se  complaignoit et plouroit et requeroit très instanment audit  Alain qu'il la laissast aler en sa maison.
Et finablement  eulz tous IIIJ ramenerent icelle Perrete en sondit hostel,  ouquel ilz burent ensemble d'une quarte de vin que ala  querre ledit Alain.
Et en après ce que icellui Alain se fu  couchié ou lit d'icelle Perrete, il qui parle se parti dudit  hostel et s'en vint couchier en sa chambre, sanz ce qu'il  qui parle fist ou dist à ladite Perrete aucune injure ou  villanie quelconques.
Attendu l'estat et personne d'icellui  prisonnier qui est povre varlet; la poursuite que fait  icelle Perrete; le cas qui est de très-mauvais fait appensé,  de traïson et aguet de nuit et par force et hayne machinée  de grant temps; que freschement, c'est assavoir le  lendemain du cas avenu, ladite Perrete se vint complaindre  à justice de la force dessus dite, en laquele elle, puis  icellui temps, a perseveré, et d'iceulz quatre complices  fait emprisonner les IIJ; que ledit Oudot prisonnier nye la  force et navreuse faitte à ladite Perrete, jà soit ce qu'il  confesse la compaignie charnele, laquele chose ne se puet  verifier que par sa bouche; dit fu et deliberé par iceulz  conseilliers que il estoit expediant pour le bien de justice  et afin d'en savoir la verité par sa bouche, qu'il feust mis  à question, et que s'il confessoit ycelle force, que l'en ne  le povoit espargnier que il ne feust executé comme ravisseur  de femmes, c'est assavoir trainé et pendu.
Oyes lesqueles  oppinions et veu ce present procès, ledit mons.
le  prevost commanda icellui prisonnier estre mis à question,  qui le fu en sa presence et des dessus nommez conseilliers,  sur le petit et le grant tresteau et requist que hors d'icelle  il feust mis et il diroit verité.
En laquele question et hors  d'icelle, après ce qu'il ot esté chauffé en la cuisine en la  maniere acoustumée et ramené en jugement sur lesdiz  quarreaux, icellui prisonnier, sanz aucune force, congneut  et confessa que pour ce que ladite Perrete, quant  il l'ot traite arriere des dessus diz compaignons, pour ce  que elle ne vouloit souffrir qu'il eust compaignie charnele  à elle, il tira et sacha son badelaire qu'il portoit,  duquel il feri ladite Perrete plusieurs coups, n'est record  s'il la navra ou non, et que, en ce faisant, afin d'avoir aide,  il appela l'un d'iceulz ses compaignons, ne se recorde se  aucuns d'iceulz vindrent à lui ne aussi s'ilz prindrent ou  tindrent laditte Perrete par les cheveux, pour la grant  ardeur qui estoit en lui d'avoir la compaignie charnele  d'icelle Perrete, laquele il ot lors.
Et, depuis ce, li fist  promettre et jurer que jamais rien ne li en demanderoit.
Et atant fu icellui prisonnier remis en sa prison.
OYE laquele derreniere confession faitte par icellui  prisonnier, ledit mons.
le prevost demanda aus dessus diz  conseilliers leurs oppinions qu'il estoit bon de faire dudit  prisonnier et quele justice ou punicion en devoit estre  prinse.
Tous lesquelz furent d'oppinion, comme dit est  dessus, qu'il avoit commis force publique et ravissement  en tant qu'il avoit eu la compaignie charnele d'icelle  Perrete contre son gré et volunté, et que l'en ne le povoit  ou devoit espargnier qu'il ne feust trainé et pendu  pour ceste cause.
Oyes lesqueles oppinions et veu ce  present procès, icellui prisonnier fu par ledit mons.
le  prevost condempnez et en sa presence à estre executé  comme tel.
OUQUEL jour, après ce que ledit prisonnier ot esté  trainé sur les carreaux au devant du Chastellet et qu'il  fu à la justice à son derrenier tourment et aussi qu'il ot  perseveré ès confessions par lui aujourd'uy faites en la  presence de moy Aleaume Cachemarée, clerc dudit  monseigneur le prevost commis par lui à estre present à  l'execucion dudit jugement faire, icellui Oudot congneut  et confessa que au partir qu'il fist de l'ostel et chambre  d'icelle Perrete, et que ledit Alain se fu couchié ou lit  d'icelle Perrete et en prenant congié d'iceulz pour s'en  venir gesir environ le point du jour chiex sondit maistre,  il, par mauvaise temptacion, mal print et embla soubz le  chevez du lit d'icelle Perrete une chemise courte neuve  à usage d'omme, qui estoit illec, laquele il a depuis ce  donnée à un de ses compaignons varlet de sondit maistre,  pour ce que icellui varlet n'en avoit aucune.
Et en cest  estat et perseveracions icellui Oudot fina ses derreniers  jours à ladite justice.
Et n'avoit aucuns biens.
AL.
CACHEMARéE.
JEHANNIN DART.
L'AN DE GRACE MIL CCCIIIIxx ET DOUZE, le samedi  IIIIJe jour de may, en jugement sur les carreaux du  Chastellet, pardevant maistre Dreux d'Ars, lieutenant de  mons.
le prevost, presens maistres Miles de Rouvroy et  Jehan Fouquere, examinateurs, etc.
fu attaint des prisons  dudit Chastellet, Jehannin Dart, varlet Jehan de La  Barre, varlet de chambre de mons.
de Berry, si comme  l'en dit, prisonnier detenu oudit Chastellet, à la requeste  de noble et puissant seigneur mons.
le connestable,  pour ce, si comme l'en dit, que dudit mons.
le connestable  il a dit paroles injurieuses et diffamables et aussi pour  souspeçon d'avoir mal prins et emblé certaine boucle et  cloux d'argent d'une sainture et de certains petis boutons  d'argent dorez, dont il a esté trouvé saisi.
Lequel prisonnier juré aus sains Euvangiles de Dieu  dire verité sur les choses dessus dites et autres qui lui  seroient demandées, dit et afferme par serement qu'il est  nez de la ville de Redonviller près de Braine à VIJ lieues  de la ville de Troyes, et que par environ un an et demi  a, il a servi en l'ostel dudit mons.
le connestable comme  varlet et serviteur d'un nommé Jehannin Guespin,  familier d'icellui mons.
le connestable; et pendant icellui  temps a oy dire à un nommé Thiebaut, barbier et familier  dudit mons.
le connestable, que ycellui Guespin  avoit gaignié de lui environ cinq cens frans de l'argent  qui estoit audit mons.
le connestable.
Et aussi a oy dire  depuis audit Guespin que icellui Thiebaut lui devoit encore  de XL a L frans, et que s'il le trouvoit à son dessus,  il le paieroit une foiz, voulsist ou non.
Du service duquel  Guespin il s'est partiz puis mi-quaresme derrenierement  passé.
Et est voir que en un certain jour, de relevée,  après Pasques derrenierement passées, ainsi comme il estoit  alez esbatre en l'ostel dudit mons.
le connestable, fu  par ledit Thiebaut, barbier, tenu à paroles de l'estat dudit  Guespin, et tant de ce pourparlerent ensemble et fu  par icellui Thiebaut enquis qu'il lui dist que il avoit oy  dire audit Guespin que icellui barbier lui devoit XL ou  L frans, et que s'il le trouvoit à son dessus, qu'il s'en feroit  païer.
Et aussi lui dist que sondit maistre et lui estans  logiez deux mois a ou environ en l'ostel des Becques  près de Saint-Magloire, oy dire audit Guespin que une  foiz mons.
le connestable avoit esté en male grace et amour  de nosseigneurs les ducs de Berry et de Bourgongne, et  que se aucun d'eulz l'eussent peu lors tenir, qu'ilz li eussent  fait amender ce qu'il leur avoit meffait, et que  icellui mons.
le connestable avoit joué à nosdiz seigneurs  d'un faulz trait.
Congneut aussi que lui estant ou service de sondit maistre  Guespin en la ville de Saint-Malo de L'Isle au temps  que le roy estoit en la ville de Tours et eulz logiez en  icelle ville de Saint-Malo en l'ostel Raoul Le Flament,  et qu'il et autres varlez gisoient à part en une chambre à  deux liz, vit et aparceut à un matin à son descouchier  que le mordant de la sainture sur lui trouvé qui passoit  entre deux ais d'une huche, lequel mordant il tira à soy  avec toute la sainture, et icelle hors dudit coffre despeça  à un coutel, le mordant, boucle et fermeillieres d'argent  qui y estoient, et le cuir jetta laval et laissa en laditte  chambre; partie de laquele sainture boucle et fermeillieres  d'argent qui ont esté trouvez sur lui, c'est assavoir la boucle,  mordant et IIJ passans d'argent il ot à sa part, et les  autres compaignons qui avoient jeu avec lui en ladite  chambre orent l'autre partie pour leur porcion.
Et  iceulz porta avec soy audit lieu de Tours en la compaignie  et service dudit Guespin son maistre et les a gardez  puis ledit temps jusques à present.
Et laquele sainture il  qui parle savoit et scet estre et appartenir à Guillaume  Gastel, hospitalier, ami dudit Guespin, son maistre, qui  le lui avoit donné en sa presence.
Et, depuis ce, eulz estans  en ladite ville de Saint-Malo, oy que icellui hospitalier  demandoit ladite sainture et laquele il ne lui rendi  lors aucunement, pour ce que, avant ce qu'ilz partissent  d'icelle ville de Saint-Malo, il ot descord entre ledit  Guespin, son maistre et ledit hospitalier.
Et quant aus  petis boutons d'argent dorez trouvez en sa bourse, dit et  par serement que iceulz lui sont venuz d'une petite  boursete qu'il avoit et portoit sur lui, deux mois a ou  environ, qu'il despeça en la ville de Corbueil, où il estoit  alez, pour cuidier trouver maistre pour le servir.
Et  dit que tele est la verité.
Et atant fu fait remettre en la  prison dont il a esté attaint.
EN L'AN dessus dit, le mercredi VIIJe jour dudit mois  de may, en jugement sur les carreaux du Chastellet, pardevant  mons.
le prevost, presens maistres Dreux d'Ars,  lieutenant dudit mons.
le prevost, Martin Double, advocat  du roy, Andrieu Le Preux, procureur du roy en  Chastellet, Michiel Marchant, Jaques Du Bois et Jehan  Delcy, Oudart de Monchauvet, advocaz oudit Chastellet,  Nicolas Bertin et Jehan Fouquere, examinateurs, etc.
fu veu et leu ce present procès mot après autre et par  ledit mons.
le prevost demandé ausdiz conseilliers leurs  advis et oppinions comment l'en avoit à proceder contre  lui.
Tous lesquelz, veu l'estat et personne dudit prisonnier,  qui est homme oyseux et vacabond, povre varlet  et sanz service aucun, ce qu'il est par sa confession trouvé  larron et saisi de larrecin, qui est chose souspeçonneuse,  et n'est pas vraysemblable, qu'il, qui est povre homme,  eust par si long temps gardé tel argent sanz le vendre,  les paroles controuvées par lui dittes dudit mons.
le connestable  qui est si grant seigneur, comme chacun scet,  nyées par ledit Guespin aujourd'uy pour ce mandé en  jugement, et que ledit prisonnier ne maintient pas que  aucun feust present quant icellui Guespin dit lesdites  paroles; ce aussi que par ledit maistre Nicolas Bertin est  tesmongnié que par la deposicion de madame de Fontenay,  de laquele icellui prisonnier a esté son familier,  li a esté tesmongnié que pour les mauvaistiez et mauvais  gouvernement dudit prisonnier que est oyseux et  ne veult aucune chose besongnier, pour commandement  que l'en li face, et aussi que il n'est pas homme de tel estat  qui doye avoir boutons d'argent dorez en garde et repost,  que sur lui sont trouvez deux anneaux d'argent  qu'il dist avoir achetez à Saint-Malo, delibererent et furent  d'oppinion que, pour savoir par sa bouche la verité  de sa vie et gouvernement et aussi d'aucuns autres crimes,  s'il les a faiz et commis, et pour chastiement, il feust mis  à question.
Oyes lesqueles oppinions et veu ce present  procès, ledit mons.
le prevost le condemna à ce.
EN ENTERINANT lequel jugement, après ce que ledit  prisonnier Jehannin Dart ot esté attaint en jugement et  qu'il ne voult autre chose confesser que dit est, icellui  prisonnier fu fait despouillier tout nu, mis, lié et estendu  à question sur le petit tresteau et sur le grant.
Ouquel  lieu ne dehors, après ce qu'il ot esté menez chaufer en la  cuisine en la maniere acoustumée, ne voult aucune chose  confesser qui li portast prejudice, fu fait remettre en la  prison de laquele il avoit esté attaint.
EN L'AN dessus dit, le samedi XJe jour dudit mois de  may, pardevant mons.
le prevost, lui estant en jugement  sur les carreaux dudit Chastellet, presens messire Baudes  de Vauviller, chevalier; maistre Guillaume Porel, conseillier  du roy nostre sire en parlement; maistres Jehan  Truquan, lieutenant dudit mons.
le prevost; Dreux  d'Ars, auditeur; Martin Double et Guillaume Drouaut,  advocas et Andrieu Le Preux, procureur du roy nostre  sire en Chastellet, Jaques Du Bois, advocat illec, Miles  de Rouvroy, Hutin de Ruit et Jehan Fouquere, examinateurs,  etc.
et Guillaume de La Croix, advocat ou bailliage  de Montleheri, fu veu et leu mot après autre ce  present procès.
Et, en après, fu demandé par icellui  mons.
le prevost aus dessus diz conseilliers leurs advis et  oppinions sur ce.
Tous lesquelz, veu l'estat dudit prisonnier  et sa confession par laquele appert qu'il est larron,  consideré icellui qui est de très petite valeur et n'a aucune  chose plus confessé, attendu la mauvaistié par lui faite en  prenant icelle, laquele par sa confession il oy demander  et ne la rendi aucunement, que contre lui d'aucuns autres  cas l'en n'a informacion quelconques, delibererent  et furent d'oppinion que aujourd'uy il feust batu tout  nu au cul de la charrete jusques à la justice, et, illec,  à hault cry, banny à touz jours de la ville de Paris  et à dix lieues environ, sur peine de la hart.
Oyes lesqueles  oppinions et veu ce present procès, ledit mons.
le prevost condempna à ce ledit prisonnier et en sa  presence.
OUQUEL JOUR, ledit jugement fu executé et ledit cry  fait à la justice de Paris par la maniere que dit est en la  presence de moi Aleaume Cachemarée, commis de par  ledit mons.
le prevost à estre present à ladite execution  faire, et autres plusieurs sergens, tant à cheval comme à  pié, et aussi du commun peuple qui illec estoit assemblé.
Et partant fu ledit prisonnier laissié aler et deslié.
Et n'avoit aucuns biens.
AL.
CACHEMARéE.
GUILLEMIN GUEROUL.
L'AN MIL CCCIIIJxx et douze, le samedi XVIIJe jour de  may, en jugement sur les carreaux ou Chastellet de  Paris, pardevant mons.
le prevost, en la presence de  noble homme messire Baude de Vauviller, chevalier du  guet, et de honorables hommes et sages maistres Jehan  Truquan, Dreue d'Ars, lieutenant dudit mons.
le prevost,  Miles de Rovroy, Hutin de Ruit, Jehan Fouquere,  examinateurs, et Robert Le Moine, lieutenant  dudit chevalier du guet, fu attaint et amené Guillemin  Gueroul, menestrel de guiterne et nagueres demourant  à Paris, prisonnier amené oudit Chastellet pour souspeçon  d'avoir mal prinses et emblées XIX escuelles d'estain  qu'il avoit hier muciées en un fiens de chevaulz ès marès  oultre la porte du Temple.
Lequel prisonnier examiné et interrogué par serement  tant sur son estat comme sur ce que dit est, congneut et  confessa plainement, sanz aucune force ou contrainte,  que lui qui avoit esté et encores estoit un povre et ancien  homme jadis menestrel de guiterne et demourant à Paris,  et qui long temps avoit n'avoit aucune chose gaignié audit  mestier, tant pour sa povreté comme pour son ancien  aage, comme plusieurs bonnes gens de Paris ayans congnoissance  de sa personne pevent assez savoir, s'est depuis  ce maintenu et gouverné le plus simplement qu'il a peu  et sceu, tant à frequenter en plusieurs compaignies de sa  congnoissance, comme à soy esbatre en sa povreté et gaigner  sa vie audit mestier le mielx qu'il a peu et sceu, pour  laquele povreté et lui veant qu'il estoit aagiez homs et  ne povoit doresenavant user sa vie ne espargnier aucune  chose audit mestier, s'estoit et est parti de Paris puis IIJ  sepmaines ou un mois ou environ et alé ou païs de Normandie,  tant pour requerir sa vie comme pour la gaignier  audit mestier et autrement le mieulz qu'il eust peu  et sceu.
Et lui estant à ce propos oudit païs de Normandie,  lui tempté de l'ennemi et par sadite povreté, avoit  et a mal prises et emblées tant à Rouen, Gisors, Evreux,  Pontoise et en plusieurs autres villes oudit païs où il a  esté et repairé, lesdites escuelles d'estain, c'est assavoir à  une foiz une escuelle, à l'autre deux, et tant que à XVJ ou  à XVIIJ fois et à plusieurs et diverses journées, en ce faisant,  il a prises et emblées ycelles escuelles, lesqueles à  chascune foiz il muçoit soubz son mantel, et après ce les  mettoit en unes besaces où ilz ont touz jours depuis  esté, et en ycelles les apporta hier, que lui estant ès marez  de Paris devant la porte du Temple, les mist et muça  en un tas de fiens de chevaulz en une ruelle ès diz marez,  où ilz furent jusques aujourd'ui bien matin, que, après  ce qu'il ot serché oudit fiens pour querir lesdites escuelles,  il fu prins et amené prisonnier oudit Chastellet.
APRèS laquelle confession ainsi faitte par ledit prisonnier,  vindrent et furent presens audit Chastellet pardevant  ledit mons.
le prevost, Simon Caillio demourant à  la bastide Saint Martin et Thomas Vevet demourant en la  rue des Gravelliers, lesquelz dirent et deposerent par  leurs seremens que hier sur le tart eulz estans aus marez,  et vouloient aler querre de l'eaue sur les fossez, virent  un homme qui s'estoit arresté en un tas de fiens, ouquel  il le virent foullier et sercher; et après ce qu'il ot ce  fait, et dirent qu'il ne tenoit aucune chose au departement  qu'il fist illec, alerent audit fiens ouquel il trouverent  à l'entrée VJ desdites escuelles et pour savoir se plus en  y avoit, sercherent tant que oudit fiens ilz trouverent  les autres dessus dites, toutes lesqueles ilz mirent à part,  et, pour savoir se ledit homme retourneroit audit fiens,  veillerent jusques bien tart que ilz s'en partirent pour ce  que ledit homme ne retournoit point.
Et l'endemain matin  retournerent audit lieu, ouquel lieu vint ledit Guillemin,  lequel ilz amenerent et firent amener prisonnier  oudit Chastellet pour souspeçon d'avoir emblées ycelles  escuelles.
OYES la confession et deposicion des prisonnier et tesmoins  dessus nommez, fu de rechief mandé ledit prisonnier  pardevant ledit mons.
le prevost en la presence des  dessus nommez, auquel fu dit que de ses autres mesfaiz  il dist et confessast la verité.
Lequel prisonnier, après ce  que sadite confession et aussi lesdites deposicions il afferma  estre vrayes, dist et respondi que plus ne autre chose il  n'avoit meffait.
Pourquoy demandé fu par ledit mons.
le prevost aus dessus nommez leurs oppinions.
Lesquelz  dirent que, veue ladite confession, l'en ne povoit espargnier  ledit prisonnier à estre mis à question afin de savoir  la verité de ses autres mesfaiz, sauf tant que, pour sa  vieillesce, il feust une seule foiz et doulcement traitié et  questionné.
Oyes lesqueles oppinions, il fu à ce  condempné.
CE JOUR DE SAMEDI fu ledit prisonnier mandé et de  rechief requis de dire verité de ses autres mesfaiz.
Lequel  respondi comme dessus; et, pour ce, fu ycellui despouillié,  lié à la question, estendu et questionné simplement  et seulement sur le petit tresteau, en laquele il ne  confessa aucune chose en son prejudice oultre ce que  dessus est dit.
ET, CE FAIT, fu envoyé en la cuisine en la maniere  acoustumée, en laquele il ne voult semblablement aucune  chose confesser.
Et, depuis ce, fu amené de rechief  sur lesdiz carreaux où il continua et persevera en sadite  confession pardevant ledit mons.
le prevost, en la presence  dudit chevalier du guet, maistres Jehan Truquan,  Dreue d'Ars, lieutenant, Martin Double, advocat, Andry  Le Preux, procureur du roy, maistre Guillaume  Drouart, maistre Jaques Du Bois, maistre Michiel Marchant,  maistre Oudart de Monchauvet, advocaz, maistres  Robert Petit-Clerc, Nicolas Bertin, Hutin de Ruit, Robert  de Tuillieres et Jehan Fouquere, examinateurs, ausquelz  presens dessus nommez, après ce que ledit prisonnier  fu trait arrieres, demandé fu par ledit mons.
le prevost  leurs advis et oppinions; tous lesquelz dirent que  ledit prisonnier estoit larron, et, s'il eust eu bonne volunté  de bien faire et soy retraire de pechié, il n'eust  pas continué et perseveré esdiz larrecins.
Consideré lesquelz  et les reiteracions d'iceulz faiz à plusieurs foiz et  diverses journées, lui qui estoit ancien, et menestrel en  qui chascun se devoit fier et tenir seur en faisant ses esbatemens,  consideré aussi que pour semblable cas il a  esté nagueres emprisonné, et depuiz mis hors pour sa povreté,  en lui enjoingnant que se plus retournoit, il seroit  pendu, et ce que aussi il est homme vacabond et de mauvaise  vie et gouvernement, et avoit nagueres prinse à  Chailliau une joine fille et icelle vestue en habit de  homme pour la mener par le païs et en faire sa volunté,  que jà soit ce que iceulz larrecins feussent de petite qualité,  ledit prisonnier est digne de mort, mesmement qu'il  avoit enfraint lesdites injunccions à lui pieçà faittes; et  furent d'oppinion qu'il feust pendu comme larron, sauf  lesdiz Marchant, Vauvillier, Petit-Clerc, qui furent d'oppinion  qu'il feust pillorié, essorillié et banni du royaume,  et lesdiz Tuillieres et Fouquere, qu'il feust pillorié et essorillié,  sanz bannissement, seulement, pour cause de son  ancien aage.
Toutes lesqueles oppinions oyes et veu ce  que dit est, ledit prisonnier fu par ledit mons.
le prevost  condempné à estre pendu comme larron l'an et le jour  dessus diz.
Ce jour de samedi fu ce jugement executé.
Et n'avoit aucuns biens.
AL.
CACHEMARéE.
COLETTE PHELIPE.
INFORMACION faitte du commandement de honorable  homme et sage maistre Jehan Truquan, lieutenant de  monseigneur le prevost de Paris, à la requeste du procureur  du roy, par moy Jehan Fouquere, examinateur de  par le roy nostre sire ou Chastellet de Paris, sur la vie et  renommée de Colette Phelipe, à present prisonniere ou  Chastellet de Paris, l'an mil CCC quatrevins et douze, ès  jours et en la maniere qui ensuivent.
Marie, femme Gautier Damechin, menestrier de monseigneur  de Bourbon, demourant ou carrefour du Temple,  tesmoing jurée oye et examinée sur la rebriche cy-dessus  escripte, l'an dessus dit, le XVIIJe jour du mois  d'avril, dit et depose par son serement que elle congnoist  ladite Colete puis six sepmaines ença devant Noël derrenierement  passé, et lui en donna la congnoissance une  femme appellée Agnesot, femme du filz d'elle qui parle,  laquele Agnesot et Colete ont demouré ensemble en l'ostel  Dymenche Genoble.
Et pour tant que ladite Colete  ne demouroit plus en l'ostel de Dymenche, ladite Agnesot  vint à elle qui parle environ cinq sepmaines avant  Noël, pour lui deprier qu'il lui pleust que ladite Colete  demourast en son hostel; et pour la requeste que ladite  Agnesot lui avoit faite, elle qui parle lui louha son hostel  IIJ frans jusques à la Saint Jehan prouchainement venant,  et lui dist que il failloit que elle couchast avecques  li et sa fille et que elle n'y amenroit homme de nuit ne  de jour.
Et, depuis, est avenu que ladite Agnesot et un  sien filz appelé Gatelet ont esposé l'un l'autre; et pour ce  le filz d'elle qui parle requist qu'elle alast demourer li et  sa fille avecques lui.
Laquele y ala et dist à laditte qui estoit  demourant avecques elle qui parle, que elle ne li lairoit  pas son hostel ne son mesnage, se elle n'avoit respondant.
Laquele lui respondi que elle lui bailleroit dedens  XV jours ou trois sepmaines après ensuïant; après laquele  promesse, elle qui parle lui laissa sondit hostel et plusieurs  de ses biens, c'est assavoir du lart qui avoit cousté IIJ sols,  demie douzaine de grant pain, plain un grand pot de pois  à cuire, VIJ busches de moles et XIIIJ costerez, pour IIJ  blans de sel, IJc d'oignons, une lanterne, deux draps de  lit, une pinte d'estain, deux poz de terre, lesquelz biens  elle qui parle lui avoit bailliez en garde confiablement et  les avoit achetez elle qui parle pour faire sa pourveance.
Et, nonobstant ce, ladite Colete a despendu et aliené les  biens dessus diz, sanz le congié et sceu d'elle qui parle.
Et avecques ce, a repairé un compaignon que elle congnoissoit  bien de veue et couchoit et repairoit avecques  ladite Colete touteffois qu'il lui plaisoit, neantmoins ne  lui a baillié nulz pleges icelle Colette, comme promis lui  avoit.
Dit aussi elle qui parle que, au departement d'icelle  Colete, elle qui parle lui bailla une clef de sondit hostel  et elle en retint une pareille pour venir et repairer toutesfoiz  qu'il lui plairoit et, pour doubte que elle qui parle  n'y venist, entrast ne repairast, ladite Colete a fait faire  nouvelle clef oudit hostel; et le scet parce que elle qui  parle l'a oy confesser à ycelle Colete, et par ce aussi que  elle n'a peu entrer en sondit hostel, ne ouvrir son huis  de sa clef de quoy elle l'avoit acoustumé à ouvrir.
Requise  combien ilz ont demouré ensemble et de quel mestier  elle ouvroit, dit qu'ilz ont demouré ensemble environ  XV jours, et, durant les XV jours, elle l'a veu ouvrer de  layne au touret bien et soigneusement, et n'oyt oncques  qu'elle eust autre enfant que cellui dont à present est  prisonniere ou Chastellet.
Et aussi dit que paravant elle  estoit chamberiere dudit Dymenche, et n'oyt oncques  dire elle qui parle, ne ne sceut que icelle Colete fist pechié  de son corps, exepté à un Genneuois, duquel on  disoit que l'enfant est sien, dont à present est faite mencion.
Et autre chose ne scet sur sa vie et sur sa renommée;  et plus n'en scet.
DYMENCHE Genoble, Florenten, demourant ou cloistre  Saint-Merry, tesmoing jurée oy et examiné sur ladite rebriche  l'an et jour dessus diz, dit et depose par son serement  que il congnoist ladite Colete puis trois ans en  ença par ce que elle demouroit en l'ostel de Berthelemy  Baude, et quant se vint au departement dudit Berthelemi,  lequel se departi de Paris pour aler demourer ailleurs,  lui qui parle prist sondit hostel pour y demourer et  si prist aussi son mesnage, et trouva que ladite Colete demouroit  encores pour le temps oudit hostel et un appellé  Atavien, Florentin, duquel Atavien ladite Colete estoit  grosse de l'enfant dont est à present question et depria  ledit Atavien lui qui parle que ladite Colete et lui demourassent  en sondit hostel.
Laquele Colete, comme  chamberiere, y demoura par l'espace de dix mois ou environ  depuis le departement dudit Atavien, durant lequel  temps l'a veue estre de bonne vie et renommée, et de  bonne conversacion, sanz faire pechié de son corps qu'il  veist ne apperceust en son hostel.
Requis se paravant elle  avoit eu aucun autre enfant que cellui dont dessus est  faite mencion, dit que non, qu'il ait sceu.
Requis pourquoy  elle se departi de sondit hostel, ne de quoy elle a  vescu depuis le departement, dit que il lui donna congié,  pour tant que elle ne savoit pas bien appareillier la  viande ne appareillier ce qui estoit neccessaire parmi l'ostel;  et a esté ladite Colete, depuis le departement, gouvernée,  si comme il a oy dire, par un varlet Genneuoiz  demourant à la Cloche ou cloistre Saint-Merry, duquel  ne scet le nom, lequel la maintenoit et a maintenue, si  comme on disoit, et autre chose ne scet de son  gouvernement.
AGNESOT, femme Watelet Damechin, demourant ou  carrefour du Temple, tesmoing examinée sur ladite rebriche,  l'an dessus dit, le vendredi XIXe jour dudit mois  d'avril, dit et depose par son serement que elle congnoist  ladite Colette puis un an en ença, par ce qu'ilz ont demouré  ensemble en l'ostel de Dymenche Genoble, tesmoing  precedant, et estoit chamberiere ladite Colete oudit  hostel pour y laver et faire les besongnes neccessaires  en icellui.
Durant lequel temps, elle l'a veue de bonne  vie et renommée et d'onneste conversacion, sanz aucun  villain blasme, exepté que trop bien l'a veue grosse de  l'enfant, duquel elle est à present prisonniere.
Lequel  enfant on disoit qu'il estoit à un Lombart, lequel n'est  pas demourant à Paris; et n'aperceut oncques elle qui  parle que durant le temps qu'elle demouroit oudit hostel,  que icelle Colette fist pechié de son corps à autre  que à icellui Lombart.
Requise où elle avoit demouré  paravant qu'elle vint demourer oudit hostel, dit que elle  a oy dire à ladite Colete que un appelé Fossete et sa  femme, et autrement ne les scet nommer, l'amenerent de  la ville de Cain ou d'environ icelle ville à Paris pour  demourer avecques eulz.
Requise, depuis le departement  dudit Dymenche, où elle a demouré et de quoy elle a  depuis servy ne pourquoy elle s'en parti, dit que ycellui  Dymenche lui a donné congié, si comme elle a oy dire,  pour ce que il ne se povoit tenir de la maudire pour ce  qu'elle ne faisoit pas bien la besongne aval l'ostel.
Et  aussi dist elle qui parle que ladite Colete a demouré depuis  le departement dudit hostel en l'ostel de la mere du  mary d'elle qui parle avecques un Geneuois demourant  à present à la Cloche ou cloistre Saint-Merry, et l'a touz  jours maintenue depuis son departement et encores de  present maintient.
Durant lequel temps qu'elle y a demouré,  elle l'a veu ouvrer au touret par plusieurs foiz,  quant elle qui parle l'aloit veoir.
Requise se elle scet par  oïr dire ne autrement que icelle Colete emblast oncques  riens, dit que non.
WATELLET Damechin, mary du tesmoing precedant,  demourant ou carrefour du Temple, tesmoing examiné  sur laditte rebriche, l'an et jour dessus diz, depose par son  serement que il congnoist ladite Colete depuis VIIJ mois  en ença et par ce que il l'a veu demourer en l'ostel de sa  mere et ouvrer au touret.
Et, durant le temps qu'elle y  demouroit, un Genneuoiz qui demouroit à la Cloche la  maintenoit et a maintenue, et autre chose n'en scet.
AGNèS La Prevoste, aveugle, femme vefve demourant  au port Nostre-Dame, en la cité de Paris, tesmoing examinée  sur ladite rebriche, l'an dessus dit le IIIJe jour de  may, dit et depose par son serement que elle est bien recorde  que le mercredi de la Sepmaine Peneuse derrenierement  passée, elle estant à Nostre-Dame de Paris emprès la  chappelle Saint-Sebastien, environ IIIJ ou V heures après  disner, elle oyt et entendit que une femme vint à elle en  prenant son escuelle, laquele elle avoit en sa main, et la  bailla à un enfant, lequel elle mist emprès elle sur les carreaux.
Et lors lui dist ladite Agnès: «Cuidiez vous que celi   enfant ce taise pour lui bailler mon escuelle?» Et, incontinent,  ladite femme que elle ne congnoist li respondi que ouil,  et que elle revendroit tantost; lequel enfant, depuis le  departement de ladite femme, fu emprès elle qui parle  bien deux heures jusques à ce que une norrisse vint à ladite  aveugle qui lui dist: «Je croy que cel enfant est un  trouvé; je le vueil alaiter.» Laquele norrisse l'alaita, et depuis  fu porté à la couche de Nostre-Dame par ladite nourrisse  ou par autre.
Requise se elle congnoist celle qui l'apporta  par la oïr parler, dit que non et autre chose ne scet.
COLETE, femme Jehan Piefroy, demourant en la rue  Sainte-Marine, tesmoing examinée sur ladite rebriche,  l'an et jour dessus diz, dit et depose par son serement  que elle est bien recorde que le mercredi de la Sepmaine  Peneuse derrenierement passée, elle vit une fillete de  l'aage de XV mois ou environ, laquele fu trouvée à  Nostre-Dame de Paris après disner sur les carreaux, emprès  une femme aveugle, laquelle estoit joignant la chappelle  Saint-Sebastien, et y fu environ deux heures, si  comme elle a oy dire à la femme aveugle; et tout ainsi  quant il estoit temps de fermer les portes, il lui fu apporté  par une personne que elle ne congnoist pour la  mettre devant la couche le jeudi ensuïant; lequel enfant y  fu mis audit jour et fu congneu par une femme laquele  se disoit estre sa marrene, et aussi par la nourrisse, qui l'avoit  nourry; et autre chose ne scet.
COLETE Phelipe, prisonniere ou Chastellet de Paris,  aagiée de XXX ans ou environ, si comme elle dit, examinée  sur le cas de son emprisonnement, confesse qu'elle  fu née à Briteville-sur-Odon prez de Caen et furent  ses pere et mere feu Pierre Phelipe et Genevote, sa  femme, à present taverniere demourant en ladite ville de  Caen dès XV ans a ou environ; avecques laquele elle a  touz jours depuis demouré jusques à six ans a ou environ,  que elle la mist en service en l'ostel maistre Michiel de  La Fosse, lors demourant en icelle ville de Caen, lequel  est venu demourer à Paris IIJ ans a ou environ, et avecques  lui a demouré et servi, tant audit lieu de Caen  comme à Paris, l'espace de IIJ ans, qu'elle l'a laissé pour  ce que il s'en est alé demourer à Rouen où il est grenetier.
Et a tousjours depuis servi en l'ostel Bonne-Jointe  Baude et Berthelemi Baude, et autres Lombars demourans  ensemble ou cloistre Saint-Merry, avecques lesquelz  elle a demouré deux ans et IIIJ mois ou environ; durant  lequel temps elle a esté engrossie oudit hostel d'un joine  Lombart nommé Athevrien, lors demourant oudit hostel,  ouquel hostel elle a jeu d'une fille, et en a esté relevée  à l'aide dudit Athevrien qui lui a fait moult de biens, laquele  fille a eu un an à la Saint Mor derrenierement  passée.
Et dudit hostel s'est partie XV jours avant Noël  derrenierement passé, pour ce qu'il ne plaisoit pas à un  des autres Lombars qu'elle demourast plus oudit hostel.
Duquel hostel elle ala demourer seule en une chambre  en la rue du Four où elle a gaigné depuis sa vie à filler au  touret, et aussi à l'ayde d'un joine homme Genneuoiz  nommé Jaquemin demourant en l'ostel mons.
de Coucy,  qui plusieurs fois a couchié avecques elle en ladite chambre,  et lui a fait et donné plusieurs de ses biens.
En laquele  chambre lui fu apportée sadite fille par la nourrice  demourant à Garches oultre Saint-Clod, mardi derrenierement  passé ot VIIJ jours, disant qu'elle ne la vouloit  plus nourrir, et lui demanda XXIIIJ sols qui encores lui  estoient deuz à cause de ladite nourriture.
Laquele nourrice,  pour ce qu'elle ne la povoit païer presentement, la  fist adjourner ou Chastellet de Paris au mercredi ensuïant;  auquel jour elle, sadite fille et ladite nourrice furent,  et pour ce qu'ilz ne firent riens, s'en retournerent  chascune separéement, et, quant icelle Colete fu près de la  Saulnerie, vint à elle qui estoit toute desconfortée qu'elle  feroit de saditte fille, une vielle femme aagiée de cinquante  ans ou environ qu'elle ne congnoissoit ne ne congnoist,  laquele lui demanda qu'elle avoit, et pourquoy elle se  courrouçoit ainsi.
à laquele femme, ladite Colete dist et  respondi que c'estoit pour la cause dessus dite laquele  vieille femme dist après ce à icelle Colette que Dieu la  reconforteroit et qu'elle pensast de gaignier pour nourrir  sadite fille et qu'il lui vauldroit mielz qu'elle la portast au  Saint-Esperit ou à Nostre-Dame à la Couche pour nourrir  et gouverner avecques les autres enfans, et qu'il vauldroit  mielz ainsi faire que autrement.
Lors ladite Colete  commença fort à plourer et soy courroucier, disant à  icelle femme que jamais ne porteroit sadite fille ausdiz  lieux.
Et, pour ce, ladite femme print ladite fille, et lui  dist qu'elle la porteroit à Nostre-Dame où elle la porta.
Et, ce fait, retourna à icelle Colete en sadite chambre  pour ce que au partir elle la lui avoit enseignée; laquele  lui dist qu'elle ne se souciast de sadite fille et qu'elle l'avoit  bien mise en ladite eglise, et qu'elle pençast de gaignier  pour la nourrir.
Et atant ladite femme la laissa en  sadite chambre, en laquelle vint à elle un sergent le jeudi  ensuïant qui lui fist commandement qu'elle venist ou  Chastellet parler à maistre Jehan Truquan; auquel elle  vint parler ledit jeudi et demoura prisonniere, etc.
.
Requise  se à ladite femme elle bailla point d'argent pour ce  fere, dit que non.
LE MERCREDI XVe jour de may, l'an mil CCCIIIJxx et  douze ensuïant, pardevant mons.
le prevost, presens  maistres Jehan Truquan, lieutenant dudit mons.
le prevost,  Martin Double, Guillaume Drouart, advocaz, Andrieu  Le Preux, procureur du roy nostre sire en Chastellet,  Michiel Marchant, advocat illec, Dreux d'Ars,  auditeur, Nicolas Bertin et Jehan Fouquere, examinateurs,  etc., après ce que Colete Phelipe, prisonniere  dessus nommée, ot perseveré, sanz aucune force ou contrainte,  ès confessions cy-dessus par elle faites et affermé  par serement le contenu en icelle, qui lui fu leue mot  après autre, estre vray par la maniere qu'il est escript en  ladite confession, en l'absence de laquele prisonniere, qui  pour ce fu faite traire à part, ledit mons.
le prevost demanda  ausdiz presens conseilliers leurs advis et oppinions  par quele maniere estoit bon de proceder contre  ladite Colete prisonniere, et quele punicion de justice en  estoit à faire.
Tous lesquelz, veu l'estat d'icelle prisonniere,  qui est joine femme forte et bien vestue, qui avoit  bien puissance de nourrir son enfant, consideré que ledit  enfant est aagié de XV mois ou environ, que elle se povoit  bien mettre à servir en aucun lieu pour gaignier argent  et de ce que elle eust gaignié faire nourrir sondit  enfant, dont elle n'a riens fait, mais est femme qui de son  corps fait sa volunté aus compaignons, ce que elle nye  avoir apporté l'enfant à Nostre-Dame de Paris, mais li  avoir fait porter par une personne et femme incongneue,  et laquelle elle ne vuelt nommer ou enseignier, disant que  elle ne scet son nom ne sa demeure, qui n'est pas vraysemblable,  car ...
.
.
