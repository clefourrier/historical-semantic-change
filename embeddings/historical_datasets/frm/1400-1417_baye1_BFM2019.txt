1400.
Vendredi, XIXe jour de novembre.
Ce jour, a esté faicte eleccion de graphier, et est   venu le sort sur moy N.
de Baye, indigne.
Mercredi, premier jour de decembre.
Aujourdui, maistre Jehan Chanteprime, conseiller   du Roy, a cogneu et confessé devant maistre Jehan   Garitel, commissaire donné avec maistre Pierre   Drouart, conseiller du Roy, entre maistre Loiz Blanchet,   secretaire du Roy, d'une part, et Jehanne la   Gencianne, d'autre part, que de la somme de IIIm frans,   de quoy avoit esté parlé, que ledit maistre Loiz estoit   obligiez en la dicte somme de IIIm escus envers ledit   Chanteprime, ycely maistre Loiz ne lui doit aucunne   chose, ne n'est aucunement obligiez ledit Loiz envers   lui d'ycelle somme dessus dicte.
Samedi, IIIJe jour de decembre.
Ce jour, maistre Jehan Chanteprime dit et confessa   que des trois mil escus, de quoy est cy dessus mercredy   derrain passé touché, se maistre Loyz y estoit   ou eust esté obligiez envers ycely maistre Jehan,   ledit maistre Jehan me dit que onques n'en avoit   baillié denier ne onques n'avoit veu l'obligation, s'aucunne   avoit fait ou fait faire ledit maistre Loiz, et ce à   la requeste de maistre Oudart Gencian ay enregistré,   outre ce que je enregistray ledit mercredi passé.
1401.
Lundi, XXVe jour d'avril.
Precedentia a mense novembris ultimo preterito   registrata fuerunt per me N.
de Baye, grapharium,   in papiro, propter novitatem stili mei in officio, grossata   per J.
Hutini, clericum meum, sequentia vero   manu propria propter adequalem assiduitatem   exercicii./  Mercredi, IIIJe jour de may, au Conseil.
Aujourdui, maistre Symon de Nanterre, conseiller   du Roy nostre sire, a dit à la Court que monsr le   Chancellier l'avoit envoié à la Court dire que les   maistres des Requestes de l'Ostel du Roy nostre   sire dessusdit se deportoient et delaissoient du procès   pendent en la Court devant dicte entre eulz, d'une   part, et maistre Gile le Juesne, d'autre part, et ce m'a   esté enjoint que je enregistrasse.
Vendredi, XXIIIJe jour de juin, feste saint Jehan   Baptiste.
Ce jour, j'eu les bourses et gages de l'audience par   la mort maistre J.
Bertaut, lesquelles furent et sont   annexées à l'office de graphier et de nouvel.
Mardi, XIJe jour de juillet.
Aujourdui, la Court m'a enjoint que je enregistrasse   la cedule que me bailleroit maistre Jehan de   Cessieres, dont la teneur s'ensuit:   Jehan de Cessieres, notaire du Roy nostre sire et graphier   criminel de Parlement, dit que ou moiz de may, l'an mil CCC  IIIIxx et X, certain arrest fut pronuncé en Parlement par la   bouche de feu maistre Symon Fryson, lors president en Parlement,   pour le procureur de monsr le Dauphin de Viennoiz et le   marchiz de Saluce à l'encontre du conte de Savoye, et lors   maistre Jehan Jouvence estoit graphier dudit Parlement, lequel   avoit le registre et procès dudit arrest.
Et avint que ou moiz   de juillet ensuivant ou environ, ledit Jouvence ala de vie à  trespassement.
Dit outre que quant le Parlement ensuivant fu   encommencé, le procureur et les gens dudit marchiz firent   grant poursuite en Parlement, afin qu'il eussent ledit arrest, et   pour ce que les rapporteurs ne voudrent pas prenre la peinne   de faire ledit arrest, qui est grant et laborieux, la Court   ordonna que ledit arrest seroit fait par ledit de Cessieres,   auquel furent baillées les besoignes pour ce necessaires, lequel   de Cessieres fit la minute dudit arrest et la bailla à veoir à   aucuns seigneurs dudit Parlement.
Et ce fait, à un matin, ledit   maistre Symon prist avecques lui plusieurs de messieurs dudit   Parlement, lesquelz furent assemblez en la Tournelle Criminelle,   et illecques fut leu et corrigié ledit arrest par grant deliberacion,   et y entendirent nosdiz seigneurs jucques à tant qu'il   fut heure d'eulz partir; et faisoient les gens dudit marchiz grant   et aspre diligence en la poursuite dudit arrest, lequel arrest fu   grossé deux foiz et baillié aux gens dudit marquiz, signé du   seing dudit de Cessieres.
Lesquelz dirent audit de Cessieres,   environ II jours après, que l'un de leurs diz arrests estoit  seellé   en las de soie et cire vert, et faisoient faire au devant du  Chastellet   de Paris une longue layecte, à la mesure dudit arrest,   fermant à clef pour le garder plus seurement et nettement, et   prierent ledit de Cessieres à grant instance qu'il feist  l'executoire   dudit arrest, lequel leur respondit que l'exécution se   devoit faire hors du royaume, et qu'il eussent adviz à leur  conseil   comment exécutoire se feroit et à qui s'adresseroit, et sur   ce on parleroit à la Court, qui en ordonneroit, et ledit de  Cessieres   feroit volentiers ce qui en seroit ordonné.
Item, dit que le lendemain ou environ, un homme vestu à   guise d'escuier parla audit de Cessieres au devant de la maison   d'un potier d'estain emprès la porte du Palaiz, et lui demanda   se l'arrest de Savoye et de Saluces estoit fait, auquel ledit de   Cessieres respondi que oïl, et qu'il estoit baillié auz gens du   marquiz, lesquelz l'avoient fait seeller, si comme l'en disoit.
Et   pour ce que ledit homme se disoit estre au conte de Savoie,   ledit de Cessieres ly demanda se il en vouloit avoir le double,   lequel ne respondi rien et se frappa de sa paume ou front, et à   tant se parti hastivement.
Et assez tost après vint un sergent   d'armes qui défendi de par le Roy audit de Cessieres qu'il ne   baillast pas ledit executoire, et pareillement l'un des serviteurs   de monsr le Chancellier vint faire défense audit de Cessieres de   par ledit monsr le Chancellier.
Et, le lendemain, ledit de Cessieres   ala à la Chancellerie pour savoir la verité de ladicte   defense, et oy par la bouche dudit monsr le Chancellier que   ladicte defense avoit esté commandée à faire par le Roy nostre   sire.
Et pour ce ledit de Cessieres dist aux gens dudit marquiz,   qui le poursuyoient moult fort et asprement, que ilz le laissassent   en paix, et qu'il ne leur povoit faire ladicte executoire   pour les defenses dessusdictes, et atant se departirent.
Dit   outre que depuiz ce il a veu plusieurs foiz un nommé George   qui poursuioit la besoigne pour ledit marquiz, lequel se plaignoit   moult fort de ce qu'il ne povoit avoir ladicte executoire,   obstant les defenses dessusdictes, et plus ne scet.
Item, le XIIIIe jour de juing derrienement passé, comparurent   en la Court messire Jaques de Saint Germain, procureur fiscal   du Dauphiné, et George Ravyol, escuier, procureur de monsr le   marquiz de Saluces, qui presenterent leur requeste, lequel procureur   fiscal du Dauphiné, après ce qu'il eut recité l'arrest   pieça donné pour le procureur du Dauphiné et le marquiz de   Saluces contre le conte de Savoie, par lequel fu declaré l'omage   du marquiz et marquisé appartenir au Dauphin, et le lui adjuga   le Roy et sa Court, et que neantmoins n'en avoient peu obtenir   executoire, et si detenoit encores le conte plusieurs villes,   chasteaulz et terres du marquisé et fié du Dauphin, auquelles   rendre et restituer il avoit esté condempnez par ledit arrest et   es fruiz, a exposé à la dicte Court ou nom que dessus comment   il avoit entendu que par importunité ou autrement le Roy avoit   donné ou vouloit bailler et transporter l'ommage dudit marquisé   au conte, si se opposoit et opposa à ce que la chose ne   sortist aucun effect, et que ledit don et transport ne se feist, et   se aucune chose en estoit, que riens ne feust verifié ne passé,   disant que ce seroit le dommage et desheritement du Dauphin   et le préjudice de son vassal, et que faire ne se devoit pour  plusieurs   causes que monstreroit en temps et en lieu, suppliant   que la Court en vousist advertir le Roy et son Conseil, et en   outre, pour ce que on n'avoit eu executoire de l'arrest, mais   l'avoit tousjours le Roy prorogué jucques à ores et donné ses   lettres, que ce feust sanz prejudice de l'arrest et demourast   tousjours executoire comme dedans l'an; et estoit le temps de   la prorogacion sur le point de faillir, requeroit lettres semblables   de prorogacion jucques à un an, ou que le Roy en eust   autrement ordonné.
Ausquelles requestes la Court respondi que elle en   avoit bien memoire et feroit tousjours ce que elle   devroit par raison, et enjoigny au procureur et aussy   à un nommé George, procureur du marquiz, si comme   il disoit, lequel fit semblables opposition et requestes   ou nom du marquiz, qu'ilz apportassent par devers   la Court les lettres des dictes prorogacions dont il se   disoient avoir aucunes par deça, et la Court leur   pourverroit si avant que elle pourroit et qu'il appartendroit,   et ce ay je enregistré icy, pour ce qu'il est   pertinent à ce qui est devant enregistré.
Mercredi, XIIJe jour de juillet.
Ce jour furent assemblez, après ce que dit est,   messieurs des II Chambres ...
lesquelz mesdiz seigneurs assemblez à conseiller se   l'en bailleroit executoire preciz ou cum oppinione à   monsr le dauphin de Vienne et au marquiz de Saluces   de leur arrest obtenu à l'encontre du conte de Savoie   de l'an mil CCC IIIIxx et X, ou moyz de may, lequel   executoire avoit esté souspendu pour aucunes causes   touchées en certeines lettres, qui furent veues et visitées   par la Court, delibererent, veues lesdictes lettres   et mandemens du Roy nostre sire, et oye la relation   de maistre Jehan de Cessieres, graphier criminel de   la Court, enregistrée du jour de hier, que l'executoire   seroit baillié et preciz, outre adviserent et ordonnerent,   que avant ce que incommutabiliter aut irrevocabiliter  fu bailliez, que l'en eust avant l'advis et deliberation   de messieurs du Grant Conseil.
Juesdi, XIIIJe jour de juillet, l'en ne plaidoya pas,   mais fut conseillié, et furent assemblez au Conseil en la   Court:   Messire Arnault de Corbie, chancellier; messire   Pierre de Giac, jadis chancellier; messire Pierre Boschet;   maistre Henry de Marle; messire Ymbert de   Boisy, presidens; l'evesque de Noyon; l'evesque de   Paris; l'evesque de Saint-Flour; l'evesque du Puy;   l'evesque de Maguelonne; monsr le mareschal de   France, dit Bouciquaut; messire R.
de Trie, amiral   de la mer; mons.
de Torcy; messire R.
du Boissay;   m.
G.
d'Estouteville; m.
N.
d'Orgemont; m.
Ph.
de   Boisgilloud; m.
P.
de Reilhac; m.
R.
d'Acquigny;   m.
G.
de Saulz; m.
J.
Garitel; m.
Th.
d'Aunoy;   m.
J.
de Vitry; m.
J.
d'Arceiz; m.
J.
de Longueil;   m.
P.
Le Fevre; m.
R.
du Mont S.
Eloy; m.
H.
L'Escripvain; m.
R.
Mauger; m.
J.
Accart; m.
J.
Boyer; m.
P.
Le Cerf, procureur du Roy; m.
J.
Jouvenel,   m.
J.
Perier, advocas du Roy.
Par lesquelz fu   deliberé et conclu que, veu ce que dit est et tout considéré,   l'en bailleroit ausdiz dauphin et marquiz l'executoire   dudit arrest obtenu à leur prouffit à l'encontre   dudit conte, preciz.
Item, après ce, fu respondu à ce que requeroient   Raoul d'Auquetonville et Guillaume Barbery, c'est   assavoir, l'enterinement de certeinnes lettres de reabilitation   à l'encontre d'un certain arrest donné à l'encontre   d'eulz pour le Roy et pour la Royne, pronuncé   le VIe de juin, ce présent an, pour lesquelz le Roy en   avoit escript en la Court lettres moult especiaulz,   signées de sa main, et esquelles avoit escript une ligne   de sa propre main, c'est assavoir, que l'en enterinast   lesdictes lettres sanz plus renvoyer devers la Court,   que lesdiz d'Aucquetonville et Barbery averoient:   Lecta in curia, presente procuratore regio et non contradicente,   tali die, etc., et non plus.
Lundi, XVIIJe jour de juillet.
Aujourdui, Otelin de Haulterive, sergent d'armes   du Roy, en ordonnance est venus en la Court et a dit   de par le Roy que la Court, en ce qui touche monsr le   dauphin de Vienne et le marquiz, d'une part, à l'encontre   du conte de Savoie, ne face aucunne chose par   especial contre ce qu'avoit esté ordonné derrienement   au regart de l'executoire donné pour lesdiz dauphin   et marquiz contre ledit duc, pour quelques lettres ou   mandemens de bouche, se il n'est avant passé par le   Roy en son Grant Conseil.
Samedi, XXXe jour de juillet.
Sur une requeste baillée en la Court par le prieur et   couvent de Nostre Dame du Carme sur ce que demandoient   le residu des biens de l'execution de damoiselle   Perrenelle de Crepon, par vertu de certain laiz à eulz   par elle fait, la Court, oye la relacion des commissaires   et du consentement de maistre Pierre Michiel, hoir à   cause de sa femme de damoiselle Perrenelle de Crepon,   jadis mere d'icelle sa femme, de J.
Goulain,   Carme, executeur du testament d'icelle Perrenelle,   Pierre de Serry, curateur donné aux biens de l'execution   de ladicte Perrenelle, et aussy present messire   Pierre Boschet, president en Parlement, et conseiller   de ladicte execution et non contredisant, a ordonné et   ordonne que le residu de l'argent et debtes de ladicte   execution sera delivré et baillié par la main de la   Court aux freres du Carme à l'usage ordonné par ladicte   Perrenelle et par la forme et maniere qui s'ensuit, c'est   assavoir, que l'argent dudit residu sera miz et deposé   es mains d'un changeur de Paris qui deliverra et baillera   aux ouvriers qui feront l'ouvrage à quoy a lessié   ledit argent ladicte Perrenelle, icellui argent necessaire   à ycellui ouvrage.
Et pour perpetuel memoire des choses ordonnées   par ladicte Perrenelle, et à ce qu'il appere publiquement   et à chascun comment et à quoy les freres du   Carme dessusdiz sont obligiez pour le laiz à eulz fait   par ladicte Perrenelle, sera fait un tableau de cuivre où   sera emprainte l'ordonnance de ladicte Perrenelle et   l'office que doivent et devront faire perpetuelment lesdictz   freres pour l'ame de ladicte Perrenelle, lequel   tableau sera miz et affichiez en la chappelle où ledit   office sera fait où a accoustumé d'estre fait.
Mardi, IXe jour d'aoust.
Aujourdui, la Court, après ce qu'elle a deferé le serment   jusques à IJm frans et au dessoubz à J.
Le Monnoier,   au regart d'une adjudication de marque à l'encontre   du duc Aubert, et que ledit Monnoier a juré en   ladicte Court de la somme de XVIIJc frans, adjuge audit   J.
Le Monnoier et J.
Grevin, marchans, et Colart   Dance, marinier, marque à l'encontre du duc Aubert   et ses subgiez de Hollande et de Zelande de ladicte   somme de XVIIJc frans et de leurs dommages, interests   et despens, dès qu'ilz bailleront la declaration devers   la Court lesdicts marchans et Colart Dance.
Aujourdui, la Court a ordonné que les bulles que   l'evesque du Puy a par devers la Court seront baillées   à l'evesque de Ceinctes, par tel que Jehan de Chevenon,   frere dudit de Ceintes, s'obligera de restituer   lesdictes bulles ou la somme de IJm libvres ou à l'ordonnance   de la Court.
Vendredi, XXVJe jour d'aoust.
Furent au Conseil messieurs du Grant Conseil, messieurs   les presidens, les evesques de Paris, Noyon,   Bayeus, Meaulz, Mascon, du Puy et d'Apt, et messieurs   des IJ Chambres, le procureur du Roy et les   advocas du Roy ou Chastellet sur le fait du couvent   des Cordeliers de Paris, ouquel pour une sedicion   entreulz, à cause d'une demolition d'unes estables   qu'avoit fait faire le provincial de France intra septa   conventus, que estoit contre les ordonnances de leur   ordre, comme disoient celz d'estrange langue d'icellui   couvent, et pour ce de fait, le mercredi XXIIIJe de ce   moiz, après minuit, la demolirent ycelz estrangiers;   et aussy pour une commotion que firent contre les   freres de la province de France, contre lesquelz   crierent: Moriantur Gallici omnes et  pour une rebellion   contre les gens du Roy, tant qu'il falu rompre   leurs portes, et y eut conflict, et tant que plusieurs   furent navrez tant des gens du Roy que des diz freres,   et en eut IJ en peril de mort, comme l'en disoit, et un   armeurier navré d'un piet, et que aucuns des estrangiers   saillirent par dessus les murs de la cité de Paris   derrier leur maison es fossez, et furent repriz par les   gens du Roy environ XIIIJ freres estrangiers, comme   dist en la Court le commissaire de Chastellet à ce   ordonné, et pour ce furent emprisonnez desdiz estrangiers   environ XL, sur lequel fait a esté assemblé le   Conseil, comme dit est, et au surplus au graphier   criminel.
Mardi, XIIJe jour de septembre.
Aujourdui, j'ay esté sur monsr le Chancelier pour   enregistrer le residu du scrutine qui hier avoit esté   imparfait en la Tornelle criminelle, commencié par   ledit monsr le Chancellier et messire J.
de Poupaincourt,   premier president, sur l'election ou lieu de l'un   de messrs appellé M.
Guillaume Liroiz, trespassé, et   jà soit ce que plusieurs suffisans hommes se presentassent,   neantmoins, le Roy, à la requeste d'aucuns   grans seigneurs, s'arresta à IJ, c'est assavoir, maistre   Gefroy de Perusse, de la nation d'Acquitaine, maistre   des Requestes de l'ostel de monseigneur de Berry, et   maistre Guillaume de Launoy, de la nation de Normandie,   nepveu de monseigneur l'evesque de Meaulz,   et archediacre de Brie en l'esglise de Meaulz, touz IJ  licenciez en droit, Perusse in utroque,  Launoy in jure    vili, et pour eulz donna le Roy nostre sire  ses lettres   contenens que la Court in effectu  esleust le plus ydoinne   des IJ dessusdiz, sanz eslire autre.
Juesdi, XXIJe jour de septembre.
Sur une requeste faicte par l'Université de Paris à   l'encontre de l'abbé de Trouart qu'il pleust que IIIJ des   moinnes de Trouart, soy disans escoliers à Paris,   emprisonnez par vertu d'un arrest donné au prouffit   dudit abbé à l'encontre de XXIJ de ses religieus, estre   eslargiz partout et leur procès estre fait à Paris,  juxta    privilegium predicte Universitatis.
Il a semblé aux dessusdiz presidens et conseillers   que ledit abbé puet impune consentir et souffrir que   les IIIJ dessusdiz religieus, soy disans escoliers, soient   eslargiz à Paris et en Normendie, au lieu où le procès   sera fait selon la teneur dudit arrest pronuncé le IIJe de   ce present moiz, et ouquel lieu les dessusdiz religieus   stabunt juri, et sanz prejudice de l'abbé.
Lundi, IIJe jour d'octobre.
Aujourdui, monsr le premier president m'a defendu,   comme autrefoiz a fait, que je signe aucunne commission   qui contiegne que l'enqueste se face,etiam sedente   Parlamento, se je n'en ay congié,ne Curia dominis   orbetur, vel propter ipsorum absenciam patiatur.
Samedi, XXIXe jour d'octobre.
Ce jour, fut advoquée la cause d'entre Me Raoul   Witart, clerc de la Chambre des Comptes, marié lay,   d'une part, et le procureur du Roy en la Chambre des   Comptes, pour certains deliz criminelz desquelz ladicte   Chambre vouloit cognoistre, et pourtant l'avoit fait   emprisonner en la Conciergerie du Palayz, et illec le   fit prenre la Court et le mettre de par elle en prison,   et ce touche Cessieres, graphier criminel.
Item, ce jour, furent leues en la Chambre certaines   lettres envoyées de par monseigneur le duc de Bourgogne,   contenant la teneur qui s'ensuit...
.
Lundi, XIIIJe jour de novembre.
Ce jour, fu confermé ce qu'avoit esté deliberé le   XXIXe d'octobre sur l'advocation de la cause maistre   Raoul Witart, clerc de la Chambre des Comptes, à   l'encontre du procureur du Roy esdiz Comptes pour   certains deliz criminelz, et pour ce que ce que lors   avoit esté deliberé n'avoit pas esté executé, a esté dit   que pour seller la lettre de ladicte advocation de la   cause en la Court, parlera monsr le premier president   à monsr le Chancellier, lequel s'il en est refusant, la   Court parlera à lui mercredi prouchain en la chambre   où il doit venir, en lui disant ce qu'a esté deliberé et   confermé, deliberé par les presidens et autres de mess.
le dessusdit XXIXe jour et confermé aujourdui.
Item, cedit jour, pour ce que plusieurs abus se faisoient   et font ou Chastellet de Paris tant par les notaires   qui prennent d'une procuration tant que traire et exiger   puent, combien que n'en ist pour le salaire du   notaire que IJ solz parisis et VJ deniers parisis pour le   scel de toute ancienneté, et les commissaires examinateurs   et graphier dudit Chastellet abusoient et abusent   en leurs offices, fut enjoint au prevost de Paris, appelé   messire Guillaume de Tignonville, chevalier, de nouvel   prevost, qu'il y meist remede, ou la Court y pourverroit,   et ce fait, furent les procès par escript du bailliage   de Vermendoiz receuz.
Vendredi, XXVe jour de novembre.
Sur ce que le procureur du Roy proposa, dès le   XXIXe de septembre derrenierement passé en la Chambre   de Parlement, où estoient presens mess.
les presidens   et pluseurs autres tant du Grant Conseil que des   Chambres dudit Parlement, et du Conseil du Roy ou   Chastellet de Paris, que maistre Raoul Witart, bigame,   clerc de la Chambre des Comptes, estoit accusez en   ladicte Chambre de certeins crimes et deliz, tant de   larrecin que de faulz, commiz et perpetrez ou fait des   Comptes et papiers d'icelle Chambre, et pour ce de   par les maistres desdis Comptes avoit esté et estoit   detenus prisonnier.
Et avoit ycellui Witart obtenu certaines   lettres de remission du Roy nostre sire, desquelles   avoit requiz en ycelle Chambre l'enterinement,   et combien que son procès ne fust fait ne parfait,   neantmoins, pluseurs s'estoient fait donner ses biens   et son office en grant lesion de justice et peril pour le   temps avenir.
Et pourtant les dessusdiz presidens et   autres messieurs dessusdiz, considerans que auxdiz   des Comptes n'appartenoit pas la cognoissance de la   dicte cause ne de semblables, advoquerent la dicte   cause dès le dessusdit jour, et arresterent et firent   arrester et detenir en la Conciergerie de par eulz ledit   Witart en prison, en ordonnant que tout ce qui touchoit   ceste cause tant en procès, actes et autrement   fust apporté aux jours de Vermendoiz lors avenir et   maintenant presens, et que aucun ne fust receu à son   office, ne les biens dudit Witart à aucun delivrez,   jusques à ce que ordonné en fust par justice de ladicte   Court de Parlement, comme il appartendroit.
Et tout   ce ait esté confermé par la Court le lundi XIIIJe jour de   ce moiz, à laquelle advocation se soient lesdiz des   Comptes efforcez de soy opposer et de voloir cognoistre   de ladicte cause, disans qu'ilz estoient commiz de par   le Roy, se besoin estoit, d'en cognoistre par vertu de   certeinnes lettres que se disoient avoir.
En la fin   monsr le Chancellier, meu pour certeinnes causes, a   au jour d'ui retenu et reservé à lui la cognoiscence de   ladicte cause, par ce qu'il appellera de messrs de la Court   dessusdicte, quant, où, telz et en tel nombre que bon   lui semblera, et sanz le prejudice desdictes parties.
Samedi, XXVJe jour de novembre.
Au jour d'ui, a esté assemblé le Conseil sur ce que un   commissaire de par le prevost de Paris avoit fait certeinne   relation que un banni, qui avoit esté priz par   lui, à l'ayde de certeins sergens d'Orleans à ce requiz   de par le Roy et par vertu de certeinne commission,   avoit esté comme par force mené à Orleans par lesdiz   sergens et retenu, nonobstant les commandemens   et inhibitions faictes de par le Roy par ledit sergent,   pour occasion que ledit banni avoit esté priz ou duchié   d'Orleans par ledit commiz royal qui estoit à ce envoyez.
Ce touche Cessieres, graphier criminel, et imorecurratur     ad ipsum.
Vendredi, IJe jour de décembre.
Au jour d'ui, m'a commandé monsr le premier president   que, quant aucun de messrs sera envoyez de par   la Court en commission, je ne lui signe sa commission   jucques à ce qu'il ait rapporté devers moy tous les   procès qu'il a prinz à visiter.
Mercredi, VIJe jour de decembre.
Ce jour, m'a enjoint la Court par maniere d'advertissement   que je ne baille à aucuns de messieurs aucun   procès à visiter que touche aucun de messeigneurs les   ducs de Berry, de Bourgoigne, oncles du Roy, et d'Orleans,   frere du Roy nostredit Seigneur, ou Bourbon,   oncle dudit Seigneur, sanz en parler à la Court avant   et pour cause.
Samedi, XVIJe jour de decembre.
Au jour d'ui, m'a esté enjoint par monsr M.
H.
de   Marle que je enregistrasse que le temps de bailler   contrediz par Pons de Cardilhac, vicomte de Murat, à   l'encontre des lettres produites par Renault de Murat,   a esté prorogué audit Pons jusques à lundi prouchain.
Vendredi, XXXe jour de decembre.
Ce jour, je alay en la Chambre des Enquestes pour   savoir se la conclusion de l'arrest de Thiebaut de Mazeray,   d'une part, et les executeurs de Luce et maistre   Guillaume de la Fons, leur plaisoit, veu qu'il n'avoient   pas esté à conclurre, combien qu'il eussent esté au   conseiller, et me dirent que la conclusion leur plaisoit   bien, laquelle est ou vendredi XVJe jour de ce present   moiz.
1402.
Mercredi, XVIIJe jour de janvier.
Furent au Conseil messrs J.
de Poupaincourt, M.
P.
Boschet, M.
H.
de Marle, et M.
Y.
de Boisy, presidens...
.
Et avec ce y furent pluseurs de messieurs des   Enquestes, et fu parlé de pluseurs choses, tant de l'assignation   des gages de messieurs dessusdiz et autres   menues besoignes.
Vendredi, XXVIIJe jour de janvier.
Au jour d'ui, maistre Jehan d'Aigny, chanoinne de   la Saincte Chappelle du Palaiz, et contreroleur de la   Chambre aux Deniers du Roy nostre Sire, vint à la   Court et exposa ce que autrefoiz avoit fait, c'est assavoir   que, comme le Roy nostre Sire dessusdit lui eust   donné l'office de clerc en la Chambre des Comptes, que   par avant tenoit maistre Raoul Witart, et eust presenté   ses lettres pour les enteriner aux gens de la Chambre   des Comptes, à quoy se avoit opposé maistre Aymery   Tesson, et procès eu entre lesdictes parties, lesdiz des   Comptes eussent jugié contre ledit d'Aigny au prouffit   dudit Tesson, de laquelle sentence ou jugement eust   dès le XJe jour de ce moiz appellé en la court de Parlement.
Et le XIJe jour ensuivant, se fust trait par   devers messire Arnaut de Corbie, Chancellier, et ly eust   requiz qu'il seellast son adjornement en cas d'apel,   lequel eust delayé et respondu qu'il venist le landemain,   auquel jour pareillement le delaya et de jour en   jour.
Et au jour d'ui eust requiz que, veu ce que dit est,   la Court lui octroyast et donnast adjornement en cas   d'apel, ycelle, tous messieurs des IJ Chambres assemblez   avec le procureur et advocas du Roy, a ordonné que   le procureur du Roy iroit avec ledit d'Aigny demain   au matin audit monsr le Chancellier, et lui requerroit   que, veu que ledit d'Aigny ne requeroit que justice,   que lui seellast sondit adjornement en cas d'apel, et   ou cas que ne le feroit, il se pourveroit comme il   appartendroit.
Samedi, XXVIIJe jour de janvier.
Au jour d'ui, le procureur du Roy et maistre J.
d'Aigny,   chanoine de la Saincte Chappelle, et contrerolleur   de la Chambre aux Deniers du Roy nostre Sire,   sont venus denuncer à la Court qu'il avoient esté à   monsr le Chancellier, auquel ont requiz qu'il leur seellast   l'adjornement en cas d'appel fait des gens de la   Chambre des Comptes, lequel avoit pluseurs foiz delayé,   combien qu'il est cler que ce n'est que justice que   requeroient, et toutevoie ne l'avoit volu faire ancores,   lequel monsr le Chancellier respondi qu'il ne seelleroit   point et que messeigneurs les ducs d'Orleans, frere du   Roy nostre dit Seigneur, et de Berry et de Bourgoigne,   oncles dudit Seigneur, avoient ordonné à oïr les parties.
Et de rechief ledit procureur du Roy, present les   maistres des Requestes dudit Seigneur, ledit d'Aigny et   un chevalier envoié de par ledit duc d'Orleans pour   seeller ledit adjournement et dire audit Chancellier que   l'oppinion dudit d'Orleans estoit que le Chancellier le   povoit bien seeller, lui requist qu'il seellast ledit adjornement   ou, si ne le faisoit, attendu que lui refusoit   lettre de justice, il se pourverroit pour le Roy, selon   ce qu'il appartendroit, maiz ce nonobstant n'en volt   rien faire, pour quoy in subsidium de  justice requist   et aussy fit ledit d'Aigny la Court, laquelle leur a   ottroyé ledit adjornement, et a requiz le procureur   du Roy que ce fust enregistré.
Lundi, XXXe jour de janvier, jour de Plaidoyeries.
Et, cedit jour, vindrent en la Court au matin avant   les Plaidoieries le procureur du Roy et maistre J.
d'Aigny,   et sur la matiere de quoy est parlé samedi derrenier   passé baillerent et presenterent un adjornement   en cas d'apel fait par ledit d'Aigny des gens de la   Chambre des Comptes, avec une requeste attachée à   ycellui adjornement, en disant de bouche que hier   ledit d'Aigny derechief estoit alez à monsr le Chancellier,   auquel aussy messeigneurs les ducs de Berry et de   Bourgoigne avoient envoié IJ de leurs gens, c'est assavoir,   le duc de Bourgoigne le maistre de sa chapele,   son secretaire, et Berry un autre, lesquelz dirent audit   Chancellier qu'il seellast ledit adjornement, comme   autrefoiz avoit esté requiz, veu mesmement que ledit   Chancellier avoit dit que c'estoit raison, et ce aussy   requist ledit d'Aigny en disant que ledit Chancellier   avoit dit que c'estoit raison, et que samedi derrenier   ce avoit requiz, et si avoit envoié pour ce devers   ledit Chancellier monseigneur le duc d'Orleans ledit   samedi, lequel Chancellier en disant que s'il avoit   dit que c'estoit raison, c'estoit son oppinion, refusa  iterum à seeller ledit adjornement.
Pour  quoy requeroient   lesdiz procureur et d'Aigny ledit adjornement de   la dicte Court, attendu le refuz dudit Chancellier.
Pour   quoy la Court, attendue sa deliberation faicte de samedi   derrenier, leur accorda et respondit à la requeste:   Executetur per prepositum Parisiensem et per primum   hostiarium.
Actum in Parlamento, XXXa januarii CCCCe  primo.(Signé:) N.
DE BAYE.
Et après environ IX heures, ce dit jour, entendiz   que l'en plaidoit, allerent lesdiz prevost et huissier en   la Chambre des Comptes, et vindrent devant ycelz   gens des Comptes que trouverent IIIJ en nombre, et   tantost se partirent, avant ce que il voulsissent oïr lesdiz   prevost et huissier, et alerent en bas; nonobstant   lesdiz prevost et huissier executerent ledit adjornement   audit lieu à la personne de leur clerc des Comptes   ou graphier, comme je oy dire du prevost après ce fait.
Mercredi, premier jour de fevrier.
Ce jour, fut conseillé un arrest sur un cas de faulseté,   dont le registre fut fait par maistre J.
de Cessieres,   graphier criminel, et fu parlé d'aucunes choses   touchant l'onneur de la Court.
Juesdi, XVJe jour de fevrier.
Ce jour, fut plaidoiée une cause d'appel d'entre   maistre Jehan d'Aigny, contreroleur de la Chambre   aux Deniers, appelant des gens de la Chambre des   Comptes, d'une part, et maistre Aymery Tesson, partie   intimée, d'autre part, pour cause de ce que ledit   d'Aigny se disoit avoir lettres, par lesquelles le Roy   lui donnoit les gages de clerc de la Chambre des Comptes   que tenoit maistre Raoul Witart, et lieu à seoir en   haut avec les maistres d'icelle Chambre, et pour ce   que à la presentation d'icelles lettres et à requerir   l'enterinement en ycelle Chambre ledit Tesson s'opposa,   et que, les parties oyes,tandem fut  dit par lesdictes   gens que les lettres d'Aigny ne seroient pas enterinées,   mais adjugerent audit Tesson, qui estoit clerc de ladicte   Chambre paravant extraordinaire, lesdiz gages, il en   apela à la Court, et ladicte cause plaidoiée bien longuement,   comme puet apparoir ou registre des Plaidoiries,   ce present jour fut appoinctié au Conseil.
Et   s'efforcerent lesdictes gens par moult de manieres,   nonobstant qu'elle soit capital et souverainne de tout   le royaume et unique, d'empescher qu'elle n'eust la   cognoiscence tant par une maniere qui est touchée le   lundi XXXe de janvier cy-dessus, comme d'aler à nos   seigneurs les ducs Berry, Bourgoigne, oncles, et   Orleans, frere du Roy nostre Sire, qui pour ce temps   estoit tenu de grieve maladie, dont Diex par sa grace   le vueille delivrer, et soy efforcer devers eulz de empescher   ladicte cognoissence, comme mesme, par ce que   hier au soir lesdictes gens des Comptes firent commandement,   à C ou L mars d'argent, audit d'Aigny que à   ce matin fust en ladicte Chambre des Comptes, pour   rendre compte avec le maistre de la Chambre aux   Deniers, et semble qu'il eust esté avisé de fait, afin ou   qu'il encheust en ycelle peinne, s'il venoit à faire plaider   sa cause et avoir audience, ou, s'il voloit aler à   ladicte Chambre pour eviter ycelle peinne, qu'il perdist   son audience, et que entre deuz fust apportée une   lettre de la Chancellerie pour delaier la cause à XVe, qui   après fu apportée, et par ainsy ledit d'Aigny incideret     in Scillam, cupiens vitare Caripdim.Lequel Aigny vint   en la Chambre de Parlement au matin, entre VJ et   VIJ heures, en requerant remede ou provision, attendu   le commendement à lui fait dessusdit, pour quoy la   Court, qui est benigne et charitable et juste, volans le   rendre obeissant aux dictes gens des Comptes, attendu   son office, volens aussy à luy garder son interest,   comme elle fait à toute personne qui la requiert, lui   octroya tantost audience.
Or avint que, sur la fin des   repliques de la cause, un secretaire du Roy apporta la   lettre de la Chancellerie pour delaier la cause à XVe,   maiz c'estoit trop tart, ainsy furent frustez lesdiz des   Comptes, et aussy la cause plaidée longuement et finée;   ledit Aigny ala tout à point en ladicte Chambre des   Comptes, et porta ses comptes, et ne tint pas à lui   qu'il ne rendist compte, et si fut oy ceans à son audience   et sa partie adverse, et faillirent lesdictes gens des   Comptes de leur entencion, et par ce defecerunt scrutantes   scrutinio, et aussy veritas rerum erroribus storum      non viciatur.La cause pourquoy lesdiz des   Comptes ne weillent pas que la Court cognoisce de   telz appeaulz ne d'autres aussy d'eulz, car il se voulsissent   maintenir exemps, et ont à amiz et favorables   à eulz grans seigneurs,quia amici mammone.
Vendredi, XVIJe jour de fevrier.
Au jour d'ui, a ancores esté miz suz l'arrest d'entre   monsr de Berry, d'une part, et le sr de Chauvigny,   d'autre part, sur lequel avoient esté parti en la   Chambre des Enquestes et puiz iterum  en la Grant   Chambre, et demum ce present jour, ont  esté XXX d'une   oppinion ou XXXJ d'une autre, à compter les oppinions   de messieurs qui les autres jours cy devent en   dirent, et par ce demeurent ancores parti.
Jeudi, XXIIJe jour de fevrier.
Ce present jour, en plaidoiant, survint un secretaire   du Roy nostre Sire appelé Despeaux, normant ou mensoiz,   qui apporta une lettre royal qui contenoit in substancia  que sur le plaidoié d'entre maistre J.
d'Aigny,   contreroleur de la Chambre aux Deniers, appelant des   gens de la Chambre des Comptes, d'une part, et maistre   Aymery Tesson, partie intimée d'autre part, laquelle   cause et plaidoié estoit mise au Conseil par appoinctement   de huy à VIIJ jours, ne procedassent outre ne n'en   cognissent, et ce avoient empetré aucuns de ladicte   Chambre des Comptes, de laquelle l'un des principaulz   est l'evesque de Bayeux,quia president,  auquel octroy   furent presens le sire de Heugueville, messire Colart   de Calleville et autres, signée Despeaux, et pour ce que   ceste lettre estoit et est telle qu'elle se monstre, et que   elle est ou tres grant prejudice du Roy, de la chose   publique,in similibus casibus appellationum,  veu que   la Court est capital et ordonnée pour faire raison et   justice à touz sanz rien excepter, et que c'estoit ou   deshonneur de la Court, fu parlé au Roy de par aucuns   de messieurs de la Court, qui deffendi hier que la lettre   dessus dicte ne fust sellée, et non obstant a esté seellée,   se sont levez environ IX heures et sont allez devers   le Roy mes seigneurs de la Court, et par ainsy l'en a   lessié les Plaidoiries, où pluseurs povres et bonnes   personnes requeroient et requierent avoir audience et   justice, qui par telles besoignes est empeschée à estre   faicte, non pas maintenant seulement, maiz desja par   pluseurs jours, tant de Conseil où povres gens deussent   avoir esté delivrées, comme de Plaidoiries, comme   appert par le livre du Conseil et par les registres, et   par aventure que lesdiz des Comptes ont grans amiz   qui puent practiquer ou practiquent ce qui est dit de   Jhesucrist:Facite vobis amicos de mammona iniquitatum.
Orsoit adverti que justice ne sueffre et à ce   que dit Saint Augustin:quod sunt regna nisi latrocinia     perdita justicia.
Vendredi, XXIIIJe jour de fevrier,festum beati Mathie      apostoli, Curia vacat.
Cejour, furent assemblez messire Arnault de Corbie,   Chancellier, et XIJ ou XV de messieurs de Parlement   avec le patriarche d'Alexandrie, l'evesques de Noyon,   deBayeuz, de Meaulz, d'Esvreux, d'Arras et de   Chartres, et les gens de la Chambre des Comptes, desquelz   sunt lesdiz de Bayeuz et de Chartres, en la Conciergerie   du Palaiz, pour ce que le Roy avoit ordonné   que ledit Chancellier oist lesdiz gens des Comptes à ce   que voloient proposer pourquoy la Court ne procedast   à juger l'arrest d'entre maistre J.
d'Aigny, appellant   des gens des Comptes, et maistre Aymery Tesson,   partie intimée, maiz les dessusdiz assiz pour oïr ce que   dit est, pour ce que lesdiz des Comptes ne disoient   mot, et que monsr le Chancellier dessusdit deist qu'il   sembloit que deussent parler, veu que eulz meimmes   avoient requiz estre oïz, et que le Roy l'avoit à ce   commiz, et que monsr J.
de Poupaincourt, premier   president de la Court, deist aussy que de toute loy un   subgiet du royaume grevé avoit et devoit avoir recours   par appel à son souverain, et que pour ce estoit   ordonné le Parlement, et ce estoit le grant interest du   Roy et de son royaume; nonobstant lesdictes gens des   Comptes dirent en delaiant que ilz ne diroient autre   chose touchant ladicte cause, sinon en la presence du   Roy, pour ce qu'il disoient que ce touchoit le Roy et   son demainne, et par ce fu perdue l'eure.
Ce jour, maistre Guillaume de Gy, advocat en Parlement,   s'est opposez et s'oppose que aucunes lettres,   que l'evesque de Meaulz ou maistre Guillaume de   Launoy baille touchant l'office de feu maistre Guillaume   Liroiz, seigneur de leans, ne lui soient enterinees,   jusques à ce que il sera oiz à ce qu'il voudra   proposer.
Samedi, XXVe jour de fevrier.
Ce jour, maistre Guillaume de Launoy a esté receu   conseiller du Roy en la Chambre des Enquestes ou lieu   de feu maistre Guillaume Liroiz, par vertu d'un mandement   du Roy, tant par lettres patentes, que aussy   sont venus en la Court pluseurs du Grant Conseil, c'est   assavoir, l'evesque de Chartres, le premier maistre   d'ostel du Roy nostre Sire, le sire de Heugueville,   messire N.
de Calleville et pluseurs autres chevaliers,   qui ont dit que le Roy mandoit qu'il fust receu.
Mercredi, premier jour de mars.
Ce jour, monsr le premier president m'a defendu   que de cy en avant je ne signe aucunes lettres de commission,   sinon par le congié de cellui monsr le president   qui au matin tendra le siege, pour ce que messieurs   de la Court de legier sont meuz à aler dehors   en commission, et par ce la Court souvent demeure   desgarnie de conseillers.
Au jour d'ui, a esté ordonné maistre Pierre Buffiere   et commiz à visiter les merceries du Palaiz durant la   mainmise du Roy faicte par la Court es choses contencieuses   entre Thiebaut de Mazeray, concierge du Palaiz,   d'une part, et les merciers du Palaiz, d'autre part,   sur ycelle visitation et m'a esté enjoint par monsr le   premier president que ce soit fait secrete, ad obviandum      fraudibus.
Vendredi, IIJe jour de mars, au Conseil.
Au jour d'ui, a esté ordonné, presens le lieutenent   du bailli de Chaumont et le procureur du Roy dudit   Beaumont, que les ordonnances faictes aux Grans   Jours de Troyes sur l'office du tabellionnage du baillage   de Troyes tendroient et seroient pareillement   tenues comme faictes au regart de l'office de tabellionnage   des bailliages de Chaumont et de Vitry, et a esté   dit que ycelles ordonnances seroient publiées esdiz   bailliages.
Mercredi, XVe jour de mars.
Au jour d'ui, maistre Jehan d'Aigny, contreroleur   de la Chambre aux Deniers, a presenté unes lettres   royaulz en la Court, contenant en brief que, comme il   eust appellé des gens de la Chambre des Comptes   d'une sentence par eulz donnée au prouffit de maistre   Aymery Tesson, clerc de la Chambre des Comptes,   eust esté plaidoié ceans la cause, et eust esté appoinctée   en droit, et les dictes gens des Comptes eussent   obtenu lettres par lesquelles estoit mandé à la Court   que sur ledit appoinctement ne procedassent point à   juger et que le Roy advoquoit la cause devant ly,   nonobstant ycelles lettres recitées de mot à mot   esdictes lettres presentées, le Roy pour plusieurs   besoignes occuppez telement que à ce ne povoit vacquer,   et qu'il ne welt point retarder ne empescher   ledit procès ne autres quelcunques, maiz les welt   abbregier, a mandé et enjoint à la Court en ses dictes   lettres patentes, face la Court droit sur ladicte cause   d'appel et le plaidoié d'icelle, et pronunce son arrest   le plus brief qu'elle pourra.
Et pour ce la Court a   envoyé au jour d'ui dessusdit IJ huissiers de ladicte   Court, c'est assavoir, Aleaume Chassemarée et Guillaume   de l'Espine en ladicte Chambre des Comptes   faire commandement ausdictes gens des Comptes qu'il   envoiassent les lettres, actes et munimens de ladicte   cause, lesquelz y alerent, et feront una die  leur relation.
Au jour d'ui m'a enjoint monsr le premier president   que je ne signe l'executoire de l'arrest de messire   Geffroy de Brezé, pronuncé samedi derrenier passé,   à autre que à maistre Pierre Drouart.
Vendredi, XVIJe jour de mars.
Au jour d'ui, sunt venus en la Court un docteur de   Thoulouse et autres licenciés d'ycelle université et   estude de Thoulouse de par elle, et ont presenté une   espitre à ladicte Court de par ladicte université, avec   lettres closes, lesquelles tu trouverras ou la teneur   d'elles en la fin du livre du Conseil de ceste année,   et outre persuaderent lesdiz messages ou ambassadeurs   à la Court qu'elle voulsist conseiller le Roy de   rendre l'obeissance à nostre Saint Pere le pape   Benedic XIIIe, qui lui avoit esté ostée en France par   la sustraction à lui faicte, comme appert par la lettre   contenue ou livre des Ordonnances, pour ce que   ledit Benedic n'avoit volu faire cession du papat pour   appaisier le cisme qui avoit duré ja par plus de   XXIJ ans, et des le temps du roy Charle, pere du Roy   nostre Sire, qui à present est, pour lequel cisme   avoient regné successiveUrbain, et  après lui Boniface   à Romme, et par deça à Avignon Clemens et Benedic   dessusdit, attendu que ja soit ce que ledit Benedic,   combien que au temps de la substraction ne fust pas   conseillez de ceder, toutevoie de present estoit prest,   comme ilz disoient.
Samedi, XVIIJe jour de mars, au Conseil.
Ce jour, maistre Guillaume des Piez m'a dit et confessé   que hier, qui fu le XVIJe de ce present moy, il   avoit veu les lettres que maistre J.
d'Aigny avoit   mises devers la Court en la cause d'appel d'entre ledit   d'Aigny, appelant des gens de la Chambre des   Comptes d'une part, et lesdites gens appellans, et   maistre Aymery Tesson, partie intimée, et lesquelles   avoit ordonné la Court estre monstrées audit Tesson   et audit des Piez, son procureur.
Mercredi, IIIJe jour d'avril.
Curia vacat propter festum Annunciacionis dominice,   quod, quia suo die sabbati vigilia Pasche ultime   preteriti solemnizari non potuerat, hodie ex ecclesie   ordinacione Parisiensis solemnisatum est in diocesi   Parisiensi.
Lundi, XVIJe jour d'avril.
Ce jour, entre les plaidoiries, survint maistre J.
de   Sains, secretaire et notaire du Roy nostre Sire en la Court,   et presenta certeines lettres scellées du grant seel en   las de soye et cire vert, contenans en substance que le   Roy revoquoit tous dons de terres ou revenues, tant   à perpetuel que à vie faiz par ledit Seigneur à quelque   personne, fors à la Royne, ses enfans, frere, oncles,   et à messire Pierre de Navarre, son cousin germain,   en laquelle ordonnance aussy ne sont pas compriz   rentes à vie ou à volenté que prennent par nostre   octroy aucuns noz officiers par les mains du changeur   de nostre tresor ou de nos vicontes et receveurs, et   ceste ordonnance ont juré le Roy nostre Sire, messeigneurs   ses frere, oncles, gens du Grant Conseil et   de la Court de ceans, c'est assavoir les presens.
Juesdi, XXe jour d'avril.
Au jour d'ui, a esté leue et publiée en la Court une   lettre royal par laquelle le Roy a ordonné que monsr   le duc d'Orleans, son frere, s'entremette du fait de   ses finances des subsides ordonnés pour les guerres,   et qu'il soit par dessus les generaulz conseillers sur le   fait des dictes finances, et sanz lequel il ne puist par   eulz aucune chose estre fait, comme plus à plain   appert par la teneur d'icelle lettre, qui est enregistrée   ou livre des Ordonnances.
Samedi, XXIXe jour d'avril.
Ce jour, la Court a ordonné, comme autrefoiz, que   aus jours de Troies ne seront point admiz ne receuz à   seoir avec messeigneurs du Conseil du Roy aucuns   religieus, abbez ou autres, ja soit ce que aucunes foiz   à autres jours les abbez de Moustier Erraine et autres   y aient siz.
Ce jour, maistre André Cotin m'a requiz que je le   vousisse excuser devers la Court, pour ce que faut que   voist à Meaulz avec les commissaires de la Court, et   eust demandé congié devers la Court, mais messrs les   presidens estoient ja partiz de ceans.
Samedi, XXe jour de may.
Samedi derrain passé, environ IX heures à matin,   vindrent en la Chambre du Conseil le conseil de   monseigneur le duc de Bourgoigne ou Parlement   et un sien secretaire, et pour ce que l'en avoit mise   suz une grant taille, montant, comme j'ay oy dire,   XIJ ou XIIJc mil frans ou royaume, nonobstans les autres   grans et divers subsides qui couroient par le royaume,   et que pour le present n'y avoit nulles guerres apparens,   et si montoit bien ladicte taille à plus le tiers   que une qui derrainement fu faicte pour le mariage de   l'ainnée fille du Roy nostre Sire au Roy d'Angleterre,   et si estoit diminué le royaume, puiz IJ ou IIJ ans, pour   les grans mortalitez qui ont esté, ont requiz que la   cedule, dont la teneur est cy après enregistrée, fut   leue en la Court et publiée tous oyans et voyans.
Sur   quoy fut avisié par les IJ Chambres que, veu que la   Court n'avoit volu souffrir que les lettres de la taille   fussent publiées en la Court, et pluseurs autres   causes qui à ce la mouvoient, et pour paeur que le   pueple ne feust plus meuz de telles lettres estre leues   en la Court souveraine, que se elles fussent leues et   publiées ailleurs, attendue l'auctorité d'icelle Court,   l'en respondi aux dessusdiz que la chose estoit grosse   et avoit l'en besoin d'en parler à monseigneur le Chancellier   et à monseigneur le premier president qui   estoit absens pour le jour, et au lundi prouchain la   Court en respondroit plus à plain.
Et en la Court fu   avisié que l'un de messeigneurs les presidens iroit à   Senliz, où estoit ledit monseigneur de Bourgoigne,   pour excuser la Court.
Et ce pendent, environ X heures,   allerent les dessusdiz ou Chastellet et requirent la   pareille cedule estre publiée, qui fu publiée, et aussy   furent envoiées semblables cedules en la Chambre des   Comptes, au Prevost des Marchans et es bonnes villes   du royaume, comme l'en disoit.
La teneur de la cedule   s'ensuit:   Philippe, filz de Roy de France, duc de Bourgoigne, comte   de Flandre, d'Artoiz et de Bourgoigne palatin, seigneur de   Salins et de Malines, aux presidens et autres gens tenens le   Parlement de monseigneur le Roy à Paris, salut et dilection.
Nous avons entendu depuiz nostre partement de nostre ville   d'Arras que on met suz une taille en ce royaume, et que on a   publié à Paris en pluseurs lieux et ailleurs, que c'est de nostre   consentement, parmi IJc mil frans que avoir en devions,   laquelle chose, en tant comme touche ce que dit est, nous en   avoir esté consentans est bourde, et ceulz qui ainsy l'ont semé,   ont dit et semé pures bourdes et mensonges, car veritablement   nous n'en avons esté conseillans ne consentans.
Et attendu les   grans mortalitez qui des IIIJ ou cinq ans en ça ont esté et sont   ancores en pluseurs lieux de ce royaume, et aussy les grans   charges que le pueple a eu et ancores a continuelment à soustenir,   nous, saulve noz conscience et honneur, ladicte taille ne   pourrions et aussy ne voudrions en aucune maniere conseiller   ne consentir, combien que des un an a et mesmement puiz   nagueres on nous a offert C mil frans pour ycelle consentir estre   mise sus, lesquelz C mil frans nous refusames, des lors les   avons ancor refusez, et pour quelcunque prouffit que avoir en   deussions, entendu ce que dit est, et mesmement que tailles ne   doivent estre levees sur le peuple pour en faire dons, ne vouldrions   ycelle taille consentir, maiz se aucuns voloient supplier   à mondit seigneur de grace avoir, afin que icelle taille ne fust   ou soit levee, nous pour consideration des choses dessusdictes   en vouldrions avec eulz supplier à mondit seigneur, combien   que en touz cas touchans le bien et honneur de mondit seigneur,   le commun prouffit et utilité de ce royaume et de son   pueple sommes, avons esté et tousjours serons prests d'y   emploier corps et chevance, et tenons certeins que aussy soyez   vous.
Et pour ce que nous voulons et desirons chacun savoir   nostre entention et la verité de ceste chose, nous vous prions   et tres acertes requerons que vous lisiez ou faictes lire et publier   une ou pluseurs foiz ces presentes en la Chambre dudit Parlement,   presens tous ceulz qui les vouldront oïr.
Donné soubz   nostre seel de secret en l'absence du grant à Clermont en Beauvoisiz,   le XVIIJe jour de may, l'an de grace mil CCCC et deux.
Ainsy signée: Par monseigneur le duc: HABART, et seellée du   seel secret et patente.
Vendredi, XVJe jour de juin.
Ce jour, monsr maistre Henry de Marle m'a dit que   surrogoit en son lieu monsr le doien de Senliz, son   frere, pour aler à la Rochelle avec maistre Phelippe de   Boisgillon en commission, auquelz a donné congié.
Samedi, premier jour de juillet.
Ce jour, le conte de Jogny et IIJ ou IIIJ autres   chevaliers sunt venus en la Court, en requerant que   la Court feist publier certeinnes lettres royaulz, par   lesquelles le Roy faisoit et ordonnoit monseigneur le   duc de Bourgoigne, general conseillier sur le fait de   ses finances, et que sanz lui ne fut rien ordonné ne   fait es dictes finances, et que ce qui feroit, apellez   celz que voudroit des generaulz en tel nombre que   voudroit, fu fait, nonobstant les lettres données par   avant à monseigneur le duc d'Orleans, frere du Roy,   comme plus à plain puet apparoir par le registre des   lettres qui sunt ou livre des Ordonnances de ceans.
A   laquelle requeste la Court, appellez messeigneurs des   IJ Chambres, fu respondu que l'en les publieroit  publice en jour de Plaidoirie à lundi  prouchain, comme   l'en a accoustumé en telz lettres, et par ainsy seroit   miz par le graphier:Publicata et lecta tali die,etc.,   sur ycelle lettre, et si seroit enregistrée ou livre des   Ordonnances, si ne voloient attendre, elles seroient   leues à la fenestre par le premier huissier, maiz l'en   ne les enregisterroit pas, ne ne seroit miz Publicata,  selon le stile de la Court.
Lesquelz chevaliers respondirent   que reporteroient au duc de Bourgoigne.
Lundi, IIJe jour de juillet.
Ce jour, a esté publiée une lettre royal, de quoy   est faicte mention ou livre du Conseil du samedi derrain   passé.
Samedi, VIIJe jour de juillet, au Conseil.
Ce jour, maistre Jehan de Cahors fu par moy interrogués   se J.
de Corbeant, pour qui occupoit, estoit   clerc non marié, pour ce que ou plaidoié du jour de   juin n'estoit contenu, que seulement ledit Corbeant   avoit confessé ou proposé qu'il estoit clerc, combien   que de la partie de l'evesque d'Arras feust dit qu'il   avoit proposé qu'il estoit clerc non marié, qui faisoit   à sa cause, lequel Cahors a confessé et dit que ledit   Corbeant est clerc non marié, et ce a Pidalet, procureur   dudit evesque, requiz estre enregistré, et qu'il   en eust lettre.
Lundi, Xe jour de juillet.
Fu plaidoié par environ une heure, et après furent pronuncez   arrests par environ heure et demie, et puiz ala   la Court à Saint Marcel aux exeques de maistre Pierre   Reilhac, feu conseiller du Roy nostre Sire ceans.
Mardi, XVIIJe jour de juillet.
Ce jour, s'en ala messire J.
de Poupaincourt, premier   president, et autres en Boulenoiz sur la mer pour   traicter avec les Angloiz.
Samedi, XXIXe jour de juillet, au Conseil.
Ce jour, messire Pierre Boschet me dit, comme   autrefoiz lui et messire Ymbert de Boisy m'avoient dit   que je signasse la commission de Coustances à maistre   Robert Mauger, attendu que maistre J.
Garitel, auquel   et à maistre Pierre Le Ferré messire J.
de Poupaincourt   l'avoit assignée, ou cas que les parties procederoient   en ce present Parlement, estoit absent et s'en   estoit alez dehors, et que les parties se fussent hier   consenti audit maistre Robert Mauger.
Mercredi, IJe jour d'aoust.
Au jour d'ui, la Court a ordonné sur un debat qui   estoit entre Thomas Raart, huissier de ceans, lequel   avoit empetré lettres du Roy de appeller au roole aux   Grans Jours de Troyes, à l'execution desquelles Raoul   Le Noir, huissier de ceans, lequel avoit et a la commission   de ordonner et nestoier la chambre de ceans   et les sieges, et par ce estoit plus convenable qu'il   alast audit Troyes pour appeller audit role et pour   ordonner la chambre par delà, comme il disoit, et   entre le debat desquelz se boutoit Robert Chaurre,   premier huissier de ceans, en requerant que par delà   à Troyes apelast au role, comme icy faisoit, ladicte   Court a ordonné que ledit Raoul Le Noir ira par delà   à Troyes et appellera au roole et ordonnera les sieges,   et ou cas que ledit Raoul averoit empeschement   de maladie ou autre par lequel n'y peust aler, ledit   Raart ira sanz prejudice dudit Raoul, et senz ce que le   exercice que fera ledit Raart tourne audit Raoul en   prejudice en quelque maniere une autre foiz, attendu   que ledit exercice ou commission de la Court n'est pas   proprement office au moins que l'en doie impetrer.
Ce jour, a la Court ordonné que maistre J.
Foulon,   secretaire de monsr de Berry, et Nycholas Bonnaut,   bachelier en loiz, curé de l'eglise du Puy Nostre-Dame,   seront surroguez par la Court à maistre   J.
Moreau, donné par la Court curateur aux biens de   feu monsr Seguin d'Anton, arcevesque de Tours, et   ordonne la Court que les dessusdiz puissent requerir,   exiger et lever les debtes deues à la dicte execution   et bailler quittance ensemble et conjoinctement, et si   leur seront baillez de present cent escus par ledit   Moreau, curateur, sur le residu desdiz biens pour faire   translater le corps dudit de Tours en l'eglise de Xainctes,   desquelz cent escus et de tout ce que les diz dessus   recevront, ilz seront tenus de rendre compte en la   Court qui leur taxera leurs gages raisonnables, et qui   ordonnera comment et par quel maniere sera distribué   et ordonné ce qui sera receu par eulz surroguez.
Et sera ledit Moreau deschargez, et le descharge la   Court de la dicte somme de C escus, en prenant quittance   d'icelz surroguez, et les causes touchans ladicte   execution meues et à mouvoir ledit Moreau, curateur,   poursuira en ycelle Court et par devent les commissaires   auxquelz elles seront commises.
Mercredi, IXe jour d'aoust.
Ce jour, maistre H.
de Marle, president, commissaire   envoié à Amiens, et maistre N.
de Biencourt avec   lui, recita pluseurs choses du gouvernement de ladicte   ville d'Amiens, par quoy fu deliberé que la Court leur   bailleroit plus grant puissance que par avant n'avoient,   et furent exprimez les especialitez que l'en metroit en   la lettre, outre celle qui par avant leur avoit esté   baillée, et m'en fu commendée lettre.
Vendredi, XJe jour d'aoust.
Au jour d'ui, ay leu en la Court la lettre d'une commission   faicte air la Court à Me H.
de Marle, J.
André   et N.
de Biencourt, de laquelle est parlé ou jour de   mercredi derrain passé, et au lever du siege m'a   dit messire P.
Boschet, present maistre J.
Chanteprime,   que je feisse lettre à la ville d'Amiens d'expedier   Vc frans aux commissaires, et ce aussy m'avoit   l'en dit, avant ce que l'en alast ou siege à plaidoier.
Samedi, XIJe jour d'aoust.
Ce jour, environ IX heures, vint en la Chambre   monseigneur le Chancellier, et en sa presence fu plaidoyée   la cause qui s'ensuit:   Entre l'evesque de Paris, d'une part, et le procureur   du Roy, d'autre part, l'evesque requiert que, comme   ledit procureur ait fait mettre son temporel en la main   du Roy, ou le prevost de Paris et sans cause, lui soit   delivrez...
.
Lundi XIIIJe jour d'aoust, vegile de l'Assumption   Nostre Dame, après les Plaidoiries, environ IX heures,   furent pronunciez V arrests par messire P.
Boschet,   president, et puiz les ordonnences leues, fu mis fin ou   Parlement quant aux Plaidoiries, et ordonné que   jucques à la saint Barthelemi l'en conseilleroit, et a   esté cest année ordonné que l'en iroit à Troyes tenir   les Grans Jours.
Mercredi, XVJe jour d'aoust, au Conseil.
Ce jour, ay baillié à l'abbé de Moustier Erraine sa   lettre d'estre au Conseil aux jours de Troyes par le   commandement de la Court à moy fait puiz XV jours.
Ce jour, Robert Chaurre m'a apporté la cedule de   par le procureur du Roy qui s'ensuit:   Robert Chaurre, rapportez à monsr le graphier que du consentement   du procureur general du Roy et de J.
Hemart, procureur   du concierge du Palaiz, Guillemin le Mareschal, alias elargy par   la Court juques à huy, est elargy comme devent par main souverainne   juques aux jours de Paris prouchainement venans.
Ce jour, ont esté conseilliez et reconseilliez IIJ arrests   touchans l'archevesque de Senz et sa mere à l'encontre   de messire Guillaume de Neelle, et en l'un J.
de Longueval   contre messire Guillaume de Neelle, lesquelz   combien qu'il eussent esté passez et concluz en la   Chambre des Enquestes, toute voie, à la requeste de   messrs les ducz de Berry et de Bourgoigne, à la poursuite   que faisoit Robert Le Tirant, escuier d'escuierie   du Roy, ont esté repriz ceans, c'est assavoir en la   Grant Chambre lesdiz procès, et iterum  en ycelz a   esté par les IJ Chambres conclu.
Vendredi, XVIIJe jour d'aoust, au Conseil.
Ce jour, la Court a taxé les despens de Paule Triboulet   et de Bouquendri, commiz pour le mareschal   Bouciquaut et messire Remon de Turenne à aler veoir   l'estat du gouvernement de la conté de Montfort, à   eulz IJ IIJ frans.
Ce jour, la Court a donné delay à l'evesque du Puy   de bailler ses memoires à l'encontre du chapitre dudit   Puy juques à la vegile de la Nativité Nostre Dame prouchainement   venant, nonobstant les autres delaiz par   luy obtenuz autrefoiz, et a ordonné la Court que se   dedens ledit jour ledit evesque n'avera baillé, plus   n'en face requeste d'avoir delay, ne jamaiz autre   delay n'avera, et m'a esté defendu que outre ledit   terme plus ne reçoive aucunes memoires dudit evesque,   et entent la Court ledit delay et l'appoinctement fait   tant de memoire comme de lettres et autres choses   quelzcunques touchans ycelle cause.
Mardi, XXIJe jour d'aoust.
Ce jour, la Court a receu lettres royaulx patentes   pour avancer les arrests de l'arcevesque de Senz.
Mercredi, XXIIJe jour d'aoust.
Ce jour, a ordonné la Court, oye la relation de maistre   J.
de St Verain et Th.
Tiessart, que les Carmes, attendue   leur necessité d'eulz elargir en leur logiz, averont   par la main de la Court de l'argent ou biens à eulz   laissiez par Perrenelle de Crepon pour acheter certeinne   place près d'eulz.
Ce jour, arrests pronuncez par Boisy, et à la fin a   esté dit que ce qui sera fait de cy à dimenche prouchain   an la Chambre de Parlement vaudra, comme se   le Parlement qui fine au jour d'ui durast.
Samedi, XXVJe jour d'aoust.
Hac die, recessi de Parisius, proficiscens Trecas pro   diebus qui teneri debent./  Vendredi, premier jour de septembre.
Circa horam nonam ante meridiem, intravit dominus   Johannes de Poupaincuria, miles, primus presidens in   Parlamento, et primus in presentibus diebus ordinatus   per dominum Regem, Trecas cum domino Petro Boscheti,   utriusque juris professore, ac secundo in predicto   Parlamento presidente, et in presentibus diebus   secundo deputato, quibus obviam ierunt domini, episcopus   Trecensis Stephanus de Givry, consiliarii de   dicto Parlamento ad dictos dies deputati, baillivus custos   nundinarum Campanie, burgenses Trecenses cum   plurimorum tam ecclesiasticorum quam laycorum   comitiva grandi et speciosa, campanis belfredi altissime   pulsatis, ac per horam cum dimidia resonantibus,   cum ceteris ad hujusmodi introitum solemnitatibus   assuetis observatis.
Et hac die, quieverunt predicti   domini presidentes et consiliarii et absque ulteriori   labore supersederunt./  Samedi, IJe jour.Circa sextam horam, congregatis    predictis dominis presidentibus et consiliariis in cappella   palacii Trecensis, celebrata fuit missa de Sancto   Spiritu cum nota, cantu et discantu armonicis; postea,   vero` eisdem dominis in camera dierum, hostio clauso,   segregatis, nonnulle eisdem supplicationes porrecte   expedite fuerunt, ac procuratores bailliviarum comitatus   Campanie ad tradendas informationes et processus   procuratori et advocatis regiis, si quos haberent, admoniti,   et ordinatum quod hac et crastina diebus reciperentur   presentationes partium causas ad dictos dies   habentium.
Insuper admissi episcopus et abbas sancti   Lupi Trecenses, necnon abbas Monasterii Arremarensis   et Sancti Nychasii Remensis, ad sedendum cum dictis   dominis in camera dierum, virtute certarum regiarum   litterarum per ipsos exhibitarum, juramento   tamen prius ab ipsis exacto atque habito...
./  Mercredi, XJe jour d'octobre.
Ce jour, la Court a ordonné que maistres G.
de   Villiers, P.
de Oger, P.
Le Fevre et R.
Mauger, conseillers   du Roy nostre Sire, aviseront et esliront un gouverneur   ou administrateur pour mesdames les religieuses   de Nostre Dame de Troyes, à gouverner leur   temporel par la main du Roy, ou lieu de messire Pierre   Clouet, qui par avant a gouverné ledit temporel, et par   l'auctorité de la Court sera institué ledit gouverneur   ou administrateur, et sera faicte inhibicion de par la   Court audit Clouet par lesdiz conseillers que ne aliene   aucuns de ses immuebles, jucques à ce qu'il aura verifié   ses comptes et jucques au plaisir de la Court.
Et   outre a ordonné la Court que le bailly de Troyes d'ores   en avant orra de par le Roy les comptes de ladicte   eglise de Nostre Dame, appellez avec lui ceulz que bon   lui semblera.
Samedi, XIIIJe jour d'octobre.
Ce jour, furent baillées et delivrées par maistre J.
du Boiz à maistres Françoiz le Pevrier, Pierre Hannequin   et J.
Houselot, bourgeois de Troyes, pour et ou   nom de la ville de Troyes, quatre chartres qui avoient   esté mises par devers ladicte Court par les talemeliers   à l'encontre des doyen et chapitre de S.
Estienne de   Troyes, et par l'ordonnance de la Court.
Mercredi, XVIIJe jour d'octobre.
Ce jour, après disner, furent assemblez en la Tournelle   maistres Guillaume de Villiers, P.
de Oger, R.
Mauger, commissaires donnez de par la Court avec   me P.
Lefevre pour pourveoir au gouvernement temporel   de mesdames les religieuses de Nostre Dame de   Troyes et aviser les comptes de messire Pierre Clouet,   qui par avant par longues années avoit gouverné ledit   temporel, et pour ce que ilz avoient trouvé defauz   notables en ses comptes, au jour d'ui par l'ordonnance   de la Court midrent tous les heritages, rentes et revenues   et biens immuebles quelzcunques et debtes, à   cause de ladicte administracion d'icellui Clouet, en la   main du Roy nostre Sire, en lui defendant l'alienacion,   juques à ce qu'il eust verifié ses comptes et juques   au plaisir de la Court.
Mardi, derrain jour d'octobre, au Conseil.
Ce jour, n'a peu pronuncer les arrests messire J.
de Poupaincourt, premier president, pour ce que ceste   nuit lui est survenue maladie telle que n'est peu venir   à la Court.
Juesdi, IJe jour de novembre.
Cedit jour, furent pronuncez arrests par messire P.
Boschet, pour ce que messire J.
de Poupaincourt ne les   peut mardi derrain passé ne au jour d'ui pronuncer,   obstant certeinne maladie qui lui estoit survenue.
Ce jour, environ VIIJ heures, furent pronuncez les   arrests par messire P.
Boschet, et après furent leues   les ordonnances, et en la fin, pour ce que le jour   saint Crespin les cordouanniers de Troyes avoient esté   devent l'uiz de monseigneur le premier president in turba      et tumultu, pour ce que son queuz avoient deu   dire lors qui dansoient par la ville, que c'estoit la feste   aux savetiers, et l'un desdiz cordouanniers lui dist   qu'il estoit un camus punaiz, et pour ce espia à une   autre foiz icellui cordouannier près de l'ostel dudit   president devent l'eglise Nostre Dame, entendent que   dansoient, et bailla d'une espée et fit plaie audit cordouannier,   de quoy la feste fu tourblé, et s'en vindrent   après icellui queuz juques à l'uiz dudit president,   comme si voulsissent le assallir oudit hostel, ledit   president estant en son hostel, et pour quoy tant ledit   queuz que pluseurs furent emprisonnez, et après IIJ  ou IIIJ jours delivrez, hors le plus coulpable desdiz cordouanniers   et ledit queuz, fu dit ce dit jour que pour   ce que à peinne que à l'occasion de telz festes n'avoit   eu grans inconveniens commiz audit Troyes, la Court   suspendi ycelz cordouanniers de tel feste de menestriers   et de diners, non pas de la feste dudit saint Crespin   à l'eglise, juques au plaisir d'icelle Court.
Lundi, XIIJe jour de novembre.
Nota quod domini tenentes dies Trecenses, presidentibus   dominis J.
de Poupaincuria et P.
Boscheti,   redierunt in hoc festo Martini, nichilque ex omnibus   causis Trecis appunctandum, nec aliquid ex dictis   causis agitatis arrestum ferendum seu pronunciandum   reliquerunt, nisi modicum appunctamentum magistri   J.
du Veu, quod est infra XIIIJa die instanti.
Utinam in   futuro tam diligenter agatur./  Lundi, XIIJe jour de novembre.
Ce jour, après ce que dit est, depuiz que celz qui   n'estoient de la Court issirent hors de la Chambre du   Parlement, furent leues aucunes lettres au Conseil,   impetrées par aucuns sur l'office de conseiller vacant   en ladicte Chambre par le trespas de feu maistre   Renault d'Amiens, et pour ce que l'eure estoit breve   et il y avoit VIIJ ou IX impetrans, ceste besoigne fu   remise à un autre jour.
Ce mesme jour, maistre Guillaume de Gy s'est   opposé à ce que la Court ne ordonne aucunement de   l'office de conseiller vacant en la Court de Parlement   par le decès de maistre Renault d'Amiens, sanz le   oïr, et ce a requiz estre enregistré.
Vendredi, XXIIIje jour de novembre.
Ce jour, est venus monseigneur le Chancelier en la   Court pour ordonner sur un lieu vacant aux Enquestes   par le decès de maistre Renaut d'Amiens, et furent   oyes les oppinions et vota d'aucuns à  part en la Tournelle   criminelle, et ce fait, fu temps d'aler disner, et   la chose delayée à autre jour.
Samedi, XXVe jour de novembre.
Ce jour, arrests Poupaincourt.
Et après ce vint monseigneur   le Chancellier ceans, et les arrests pronuncez,   fu procedé sur la vacation de l'office de maistre   Renaut d'Amiens en la Chambre des Enquestes.
Mercredi, XXIXe jour de novembre.
Ce jour, fut confermé l'arrest autrefoiz conseillié le   mercredi XXXJe et derrien jour de may derrien d'entre   maistre Giles de Grigny, d'une part, et maistre Pierre   de l'Esclat, d'autre part, qui avoit esté differé à pronuncer,   pour ce que la Court y voloit ancor pancer,   attendu que touchoit le stile de Parlement en un point   aucunement difficile.
Vendredi, premier jour de decembre.
Ce jour, est venus monseigneur le Chancellier en la   Court pour ordonner de l'office vacant en la Chambre   des Enquestes ou lieu de maistre Regnaut d'Amiens,   et, attendu le nombre des voix que a eu maistre Guillaume   de Gy au regart de ses competiteurs, il a esté   institué oudit lieu et a fait le serment acoustumé, et   ou lieu dudit Regnaut en la Grant Chambre a esté et   est maistre Renaut de Bussy, et ou lieu de Bussy aux   Enquestes est Gy.
Vendredi, XVe jour de decembre, au Conseil.
Ce jour, maistre N.
de Biencourt, conseiller du Roy   nostre Sire, s'est opposé et oppose à ce que les joyauz,   que la Royne demandoit pour certein prest de par   elle fait à maistre Loys Blanchet ou de par elle, estre   vendus, ne soient vendus.
1403.
Mercredi, Xe jour de janvier.
Après fu conseillié sur un cas avenu que sur une   lettre requisitoire de la Court envoiée par IJ sergens   royaulz executer selon leur forme à Cambray envers   aucuns qui detenoient une bourgoise dudit Cambray,   apelée Marie du Cavech, en cas d'eresie, comme   l'evesque dudit Cambray maintenoit; et à cause de   quoy ledit evesque avoit formé une complaincte ceans   contre l'arcevesque de Reins, sur lequel appoinctement   de laquelle cause avoit esté dit que ladicte Marie   venroit à certein jour ceans, ycelz IJ sergens avoient   esté detenus prisonniers ou chastel de Ceze lez ledit   Cambray ou oudit Cambray, lequel chastel appartient   à l'evesque dessus dit, et en les prenant et traictant   assez durement, avoient esté rompues lesdictes lettres   requisitoires en la queue.
Et pour ce que le clerc de   l'eschevinage de Cambray estoit venus excuser les   eschevins dudit Cambray sur ledit fait, et aussy avoit   requiz le conseil de maistre Pierre d'Ailly, evesque   dessusdit, qui estoit nez de Compiegne, et avoit esté   estudiant et après maistre du college de Champaigne   dit de Navarre, et qui avoit eu ses estas par le Roy de   France et par son moien, car il avoit esté son aumosnier   et thresorier de la Saincte Chappelle, que fust oiz   avant ce que la Court appoinctast sur la besoigne, fu   ordonné qu'il seroit oiz, et seroit dit audit clerc de   l'eschevinage de Cambray que ne se partist juques à ce   que la Court averoit parlé à lui; et si demourerent certeinnes   lettres faictes et signées par Cessieres, graphier   criminel, sur ledit fait, qui des hier estoient envoiées   pour estre executées, comme l'en disoit.
Samedi, XIIJe jour de janvier.
Item, ce jour fu miz en deliberation au Conseil sur   ce que le procureur du Roy de son Hostel, qui avoit   esté batu moult enormement en son hostel, entendent   qu'il seoit à table, de plain jour, depuiz VIIJ ou XV jours   par X ou XIJ compaignons au commendement, comme   l'en disoit, de messire Charles de Savoisy, chevalier,   chambellain du Roy, à l'occasion de ce que l'en disoit   que ycellui procureur avoit esté avec l'un des maistres   de l'Ostel du Roy en la chambre dudit chambellain,   en l'ostel du Roy à Saint Pol, à pranre un apelé J.
de   Beauvaiz, serviteur dudit chambellain, lequel serviteur   estoit larron et murtrier, et banni de ce royaume, et   pour ce que Montagu, vidame de Laon, et grant   maistre de l'Ostel du Roy, ou les maistres d'icellui   Hostel, d'une part, se disoient avoir la cognoiscence du   delict et crime dessus dit, et les maistres des Requestes   de l'Ostel du Roy dessus dit aussy se disoient avoir la   cognoiscence, si faisoit le prevost de Paris, attendu que   la bateure avoit esté faicte hors de l'ostel du Roy audit   S.
Pol et en la maison dudit procureur, afin que la   punition dudit cas ne prist delay et defaut de justice   pour ladicte altercation, et mesmement attendue la   grief maladie du Roy, que Diex par sa grace vueille   guerir, et que la chose estoit de trop perilleuz exemple,   veu aussy que n'a pas VIIJ ou X ans que messire Pierre   de Craon avoit batu et villené messire Olivier de Cliçon,   connestable de France, l'en se fust enhardi par   aventure plus legierement de cy en avant ce temps   durant contre les serviteurs royaulz, fu miz au Conseil,   comme dessus, comment l'en y procederoit.
Sur   quoy ne fu pas conclu, car il y eust arrests.
Mercredi, XXIIIJe jour de janvier.
Au Conseil.
Au jour d'ui, ont baillé une cedule maistre N.
de   Biencourt, Oudart Gencien et Loyz Blanchet pour estre   enregistrée, dont la teneur s'ensuist:   Le samedy, XXe jour de janvier IIIIc et II, par devant  monseigneur   maistre Henry de Marle, en la presence de François   Chanteprime, comparurent en la Tournelle maistre Loiz Blanchet,   d'une part, et maistre Oudart Gencien, procureur de   Jehanne la Gencienne, sa mere, d'autre part, et aussy sire   Hemon Raguier et maistre Nycole de Biencourt, pour tant   comme à chascun touche.
Et requeroit ledit sire Hemon que   certains joyeaux, c'est assavoir une ceincture, un chappeau d'or   et une coiffe, qui avoient esté miz en gage par maistre Jehan   Salant audit sire Hemon, pour la somme de CCCC escus fussent   vendus, et l'argent delivré à lui pour la Royne, nonobstant   l'empeschement miz à ce par les dessusdiz maistre Oudart et   Nycholas, pour certeines causes que ilz allegoient.
Finablement,   du consentement et accort desdictes parties, et sauf le   droit d'une chacune d'icelles, et sanz prejudice de leur droit, il   a esté ordonné que la somme de CCCC escus dessusdicte se pranra   sur la part appartenent audit maistre Loiz de ce en quoy   maistre Jehan Jouvenel a esté condempné envers lesdiz maistres   Loiz et la Gencienne, et lesdiz joyeaux seront miz par devers   ledit monseigneur maistre Henry ou lieu desdiz CCCC escus,   sanz prejudice et sauves les raisons et le droit d'une chascune   desdictes parties.
MARLE, BLANCHET, BIENCOURT.
Et ceste presente cedule fu passée, moy present,   le devent dit jour, maiz ceste presente cedule me   devoit après estre baillée, laquelle ne me fut baillée   jusques à ce jour present.
Lundi, XXIXe jour de janvier.
Ce jour, les procès par escript de la prevosté de   Paris ont esté receuz.
Ce jour dessusdit, après ce que les dessusdiz procès   furent receuz, fu debatue la grace ou remission   presentée par messire Charles de Savoisy des juesdi   derrain passé, à laquelle presentation furent presens   messeigneurs le duc d'Orleans, le conte de   Tancarville, le sire de Lebret, le premier maistre d'Ostel   du Roy nostre Sire, et pluseurs autres seigneurs   et gentilz hommes; et pour ce que de stile, puiz que   aucun presente une remission en cas criminel, la Court   se doit saisir et garnir de son corps, et a l'en accoustumé   d'envoyer ycellui crimineulz ou Chastellet, fu   promiz par ledit monseigneur le duc d'Orleans à le   rendre et ramener en la Court à au jour d'ui, lui fu baillé   à celle caution; si sont au jour d'ui retournez les dessusdiz   à requerir l'enterinement dudit pardon et remission,   et après ce que la lettre de ladicte remission a   esté leue en Court, a esté debatue par le procureur du   Roy par pluseurs raisons enregistrées par maistre J.
de Cessieres, graphier criminel.
Vendredi, XVJe jour de fevrier.
Ce jour et environ X heures, s'est levé le Conseil, et   sont alez aucuns des messeigneurs, presidens et autres,   en la Chambre vert de ce palaiz, pour oïr aucunes   propositions sur ce qu'avoient proposé aucuns legas   du royaume de Castelle sur la restitution de l'obeyssance   soubstraicte à Benedic, derrainement esleu en   pape, pour laquelle restitution concluoient et avoient   conclu, comme l'en disoit, ycelz legas de Castelle.
Samedi, XVIJe jour de fevrier.
Ce jour, Marie du Cavech a promiz en ma main de   non partir d'entre les bastides de Paris jusques à l'ordonnance   de la Court, à peine de mil libvres parisis,   et sur ce l'ont cautionnée et de ce Pierart du Cavech,   bourgeois de Cambray, que l'en dit avoir plus de cent   libvres de rente ou royaume, et Huart du Cavech, oncle   d'icelz Marie et Pierart, son frere.
Juesdi, XXIJe jour de fevrier.
Ce jour, a esté publiée en la Court une lettre de par   le Roy, par laquelle monseigneur le duc de Berry,   oncle dudit nostre Seigneur le Roy, estoit ordonné par   le Roy à ordonner et cognoistre sur le fait des finences   de ce royaume, instituer et destituer officiers appartenans   auxdictes finances, et autres choses contenues en   ycelles lettres, avec messeigneurs les ducs de Bourgoigne,   oncle, et de Orleans, frere dudit seigneur   le Roy.
Ce jour, monseigneur le patriarche et autres executeurs   du testament de monseigneur de Giac ont requiz   que, pour le prouffit et avancement d'icelle execution,   soient maistre Philippe de Boisgillou et R.
Mauger,   conseilliers du Roy nostre Sire adjoins avec eulz, ce   que la Court leur a octroyé.
Vendredi, XXXe jour de mars.
Ce jour, m'a enjoint la Court que les lettres que Pons   de Cardilhac a mises devers la Court ou procès qu'il   avoit contre Renault de Murath, dont mention est faicte   ou samedi derrain passé, demeurient devers la Court,   ne audit Pons ne soient point rendues et pour cause.
Samedi, VIJe jour d'avril.
Ce jour ou environ, me fu baillez en garde par   maistre Bertran Thioche, pour monseigneur de Tours,   un gobelet d'or, duquel le poiz est contenu en une   cedule qui est oudit gobelet, et est ledit gobelet couvert   et de estrange façon, à IIJ pelles sur le couvercle.
Mardi, Xe jour d'avril.
La Court a au jour d'ui donné congié à frere Nycolle   de Peronne d'aler à son couvent de S.
Quentin jusques   à ce que, environ la Panthecoste, l'en appoinctera plus   pleinement en sa cause qu'il a contre les arcevesque de   Reins, le procureur du Roy et Marie du Cavech, et lui   a dit la Court que interim ne se tiegne  point à Cambray   pour paeur d'esclande, et lui a delivrée et levée   la main ycelle Court mise telement quelement à certain   vin qu'il avoit audit S.
Quentin.
Vendredi, XXe jour d'avril.
La Court au jour d'ui a donné congié au bailli   d'Amiens de soy en aler, jusques à ce que ycelle   Court l'avera mandé sur ce que ledit bailli estoit   venuz pour soy excuser ou respondre, se l'en lui voloit   aucune chose demander, pour ce que l'en lui avoit   donné entendre que le procureur du Roy à Amiens   se plaignoit de lui devers ycelle Court.
Samedy, Ve jour de may.
Ce jour dessusdit, messire J.
de Poupaincourt,   premier president, qui devoit pronuncer les arrest, a   mandé à la Court que ne povoit venir, obstant certeinne   maladie qui ceste nuit l'avoit arresté.
Vendredi, Xe jour de may.
Cedit jour, vindrent messrs Charles de Lebret, chevalier,   cousin germain du Roy nostre Sire, connestable,   Arnault de Corbye, Chancellier de France, en la   Court de par ledit Seigneur et de son commendement,   et de par eulz appellez et assemblez en la Chambre   du Parlement conseillers, graphiers, advocas et huissiers   dont les noms s'ensuivent:   ...
.
Firent ycelz connestable et Chancellier lire et publier   les lettres dont la teneur s'ensuit de mot à mot:   ...
.
Et ycelles leues, touz les dessus nommez vindrent   au giron de mondit seigneur le Chancellier l'un après   l'autre, et touchiez les Sains Euvangiles et la croix un   chascun des dessus nommez jura et promit garder   et accomplir l'ordonnance royal cy dessus escripte,   sanz venir contre.
Et puiz fut enjoint et commendé   au graphier que ce enregistrast, et feust enregistrée   ycelle lettre dessusdicte, et que de ce qui avoit esté   fait feist ledit graphier lettre qui seroit mise ou Tresor   des Chartres; laquelle ledit graphier a fait, qui est   enregistrée avec la lettre cy dessus escripte ou livre   des Ordonnances de ceans.
Après ce que dit est fait,   s'en alerent les dessusdiz connestable et Chancellier en   la Chambre des Comptes pour pareillement faire,   comme ceans avoient fait.
Mardy, XVe jour de may.
Environ X heures après les Plaidoiries, fu ordonné   par Conseil que le receveur de l'Ordinaire de Paris,   pour ce que, sommez de paier les huissiers de ceans, ne   les voloit paier pour les grans charges extraordinaires   que se disoit avoir, et mandez que venist parler à la   Court, avoit desobey, et pour ce la Court au jour d'ui   envoie IJ sergens du Chastellet pour mangeurs en son   hostel, jusques à ce que fust venu en ycelle Court,   ycellui receveur avoit fait aler hors lesdiz sergens de   son hostel en usant de menasses, comme relatoient   lesdiz sergens.
Sur quoy ledit receveur au jour d'ui oy,   veu et attendu que parloit moins honorablement que   ne devoit, et que lui retraict à part,dum domini     appunctarent, avoit dit auxdiz huissiers que tant feroit   il piz, sur ce la Court accertenée et ce que dit est, a   envoyé ledit receveur ou Chastellet, et les IJ sergens   dessusdiz disner en son hostel.
Juesdi, XVIJe jour de may.
Cedit jour, fu question en la Court à savoir se en   taxation de despens faicte par commissaires en la   Court doie venir la despense faicte en espices données   aux visiteurs des procès de ceans, quant ladicte Court   donne congié de donner et pranre lesdictes espices.
Sur quoy a esté respondu par la Court que ladicte   despence d'espices ne doit point venir en taxation.
Vendredi, XVIIJe jour de may.
Ce jour, le receveur de Paris, dont est parlé cy   dessus mardi prouchain, est venus en la Court, humblement   à genoulz, et a supplié à la Court qu'il lui   soit pardonné, se par avant n'a eu si grant reverence   à ladicte Court, comme appartient, car ce li venoit  ex ignorantia, et paiera les huissiers  le miex et le   plus tost qui pourra, si lui a doné congié la Court.
Samedi, XIXe jour de may.
Ce dessusdit jour, a esté dit de par la Court, après   les arrests pronunciez par messire Pierre Boschet,   president, que, pour ce que la Court a entendu par   plusieurs foiz que moult des procureurs de ceans   exigent de leurs maistres, soubz umbre de la Court et   pour avancer les procès de leursdiz maistres, grans   finances et argent, en disant à leurs maistres que faut   argent pour espices pour l'avancement de leurs procès,   combien que ycelz procureurs retiennent souvant   l'argent devers eulz sans le restituer, contre l'onneur   de la Court et le serement qu'il ont fait et font ceans,   a esté defendu ausdiz procureurs que de cy en avant,   à peinne de privation de leurs offices et d'estre reputez   pour parjures, ne exigent quelque chose, sinon   par la permission et licence d'icelle Court, que aucune   foiz, quant les procès sont gros et que touchent grans   parties, donne bien congié de pranre et donner IJ ou   IIJ laiettes d'espices.
Lundi, XXJe jour de may.
Cedit jour, environ IX heures, fu denuncé à la Court   que messire J.
de Poupaincourt, qui des Pasques   continuelment avoit esté en lit de maladie moult   grieve, d'excoriation de la vessie principaument,   comme disoient les phisiciens, estoit trespassé, qui   par environ IIJ ans avoit tenu le lieu de premier president   ou lieu de messire Guillaume de Senz, et par   avant avoit esté ycellui Poupaincourt advocat du Roy,   et lequel a finé ses derrains jours sancte atque catholice,  comme par relation des assistens à sa fin a esté   relaté:Anima ejus in pace requiescat.
Mardi, XXIJe jour de may.
Cedit jour, dist ou Conseil monseigneur le Chancellier   que le Roy nostre Sire avoit donné à maistre   Henry de Marle, president in tertio loco,  le lieu premier   de president que avoit feu messire J.
de Poupaincourt,   maiz afin que les ordonnances de ceans, par lesquelles   l'en doit venir par election audit lieus, ne   fussent blessées, avoit dit au Roy en le remerciant   qu'il voloit bien estre oudit lieu,cum benignitate et     beneplacito Curie, et lors ce que dit est, recita ledit   de Marle en touchant la maniere comment le Roy lui   avoit octroyé, car ce avoit esté à la poursuite de ses   amiz et à l'instigacion.
Ce fait, pour ce que messire   Pierre Boschet, secont president, dist que ladicte   impetration et octroy avoit esté fait en son prejudice,   et que du stile de ceans et par raison il devoit estre   oudit premier lieu et que il s'opposoit, se trairent les   dessusdiz Boschet et Marle arrieres et hors de la   Chambre, et pour ce que aucuns de mes dessusdiz   seigneurs ne vodrent point dire leur oppinion dudit   debat en hault, vint un chascun au giron dudit monseigneur   le Chancellier et par maniere d'election dire   votum et oppinionem suam, telement que ledit Marle   oudit lieu eut plus de voix.
Et pour ce ycelz Marle et   Boschet rappellez, fu dit par ledit monseigneur le   Chancellier que, attendu que ledit Boschet estoit bien   aagiez et foible et maladiz, et ledit Marle fort et laborieuz,   si estoit esleu par la plus grant partie de trop,   nonobstant que toute la Court eust moult pour recommendée   la personne dudit Boschet, attendue ses suffisances   de science, de vertus et autres graces dudit   Boschet, pour quoy seroit recommendez au Roy à ce   que en autre maniere l'eust pour recommendé.
Et   puiz fu ledit Marle installé oudit premier lieu par ledit   monseigneur le Chancellier et fit le serement   accoustumé.
Cedit jour, après ce que dit est fait, commist ledit   monseigneur le Chancellier ledit maistre Henry et   maistre Philippe de Boisgillou à oir vota dominorum  en l'election d'aucun ou lieu dudit Marle, pour ce que   s'en voloit aler au Conseil à S.
Pol, en laquelle election   eurent voix messeigneurs, maistre Jaques Bouju,   J.
de Longueil, P.
Le Fevre, Robert Mauger, Jaques de   Ruilly, president des Requestes du Palaiz, Pierre Buffiere   et Symon de Nanterre, et non obstant que l'un   d'eulz, c'est assavoir, maistre Robert Mauger eust eu   plus de voix, toutevoie il a pleu au Roy d'avoir donné   ledit lieu à maistre Jaques de Ruilly, dessus nommé.
Mercredi, XXIIJe jour de may.
Hier, après disner, alerent messeigneurs de la   Court, premier president, et grant foison de mesdiz   seigneurs convoier à cheval le corps de messire J.
de   Poupaincourt, jadis premier president, que l'en portoit   ou menoit àRaye, et le convoierent jusques hors   de la porte Saint Deniz.
Cedit jour, maistre Mahiu de Mondieres a fait es   mains de certeins commissaires donnez par requeste   le serment de procureur.
Vendredi, XXVe jour de may.
Ce jour, la Court a donné congié à Hebert Camus   d'aler aux nopces jusques à lundi prouchain   inclusivement.
Ce jour, monsr le duc de Berry, par la voix de   maistre Michiel Le Buef, son secretaire, qui pour ce   est venus ceans, madame Alienor de Pierregort, mere   de Loyse de Clermont, messire J.
de Torsay, d'Aufemont,   chevaliers, Jaques de Rouvray et J.
de Bourc,   escuiers, en leurs personnes, et messire Pierre de   Menou et messire Charles de Chambly, chevaliers, par   cedules signées de leurs seaulz, se sont consentiz au   mariage de Françoiz de Montberon, d'une part, et de   ladicte Loyse de Clermont, d'autre part, et partant a la   Court revoqué et revoque la defense qu'avoit autrefoiz   faicte, et consent ledit mariage,presente et non     contradicente Regis procuratore.
Samedi, XXVJe jour de may.
Cedit jour, vindrent monseigneur le Chancellier, le   grant maistre d'ostel nommé messire J.
de Montagu,   vidame de Launoiz, chevalier, messire Jaques de   Bourbon, messire Renaut de Trie, admiral de la mer,   le sire de Heugueville et pluseurs autres chevaliers   et escuiers en la Court, où ledit monseigneur le Chancellier   dist comment, selon les ordonnances royaulz   commendées à estre gardées par pluseurs foiz et confermées   par le Roy nostre Sire, avoit esté faicte election   de l'un de messeigneurs de la Court de ceans, ou   lieu de monseigneur maistre H.
de Marle, nagueres   tiers president, et de present premier president, maiz   ce non obstant, le Roy avoit volu que monseigneur   maistre Jaques de Ruilly, nagueres president es   Requestes du Palaiz, fust oudit lieu de Marle, et combien   que ledit monseigneur le Chancellier eust moult   fort defendu la cause de la Court et dudit esleu, toutevoie   le Roy lui avoit commendé qu'il sellast la lettre   du don par lui fait, et combien que il eust fait tout   son effort et pour justice de ce que dit est, et moult   recommendé la personne dudit esleu, neantmoins par   le commendement du Roy exprès avoit seellé la lettre   dudit don.
Pour quoy fu appellé ledit de Ruilly, qui   fit le serment accoustumé, et après fu installé oudit lieu.
Cedit jour, après ce que dit est, fu faicte election,   par l'ordonnance du Roy et de monseigneur le Chancellier,   ou lieu de maistre J.
Luillier, conseiller du Roy   nostre Sire en la Chambre des Enquestes, qui avoit   le lieu de maistre Jehan Du Drac, qui estoit miz ou   lieu de president des Requestes qu'avoit maistre Jaques   de Ruilly, et pour ce que entre ceulz qui eurent voix,   IJ qui eurent pluseurs voix que les autres, furent in     equali numero vocum, ne fu pas conclu, maiz seulement   avisié que l'en rapporteroit à monseigneur le   Chancellier ce qu'estoit fait, si conclurroit ou adviseroit   par autre maniere.
Lundi, XXVIIJe jour de may.
Devant les Plaidoiries furent messeigneurs des   IJ Chambres assemblez, et après ce que fu relaté par   monseigneur le premier president que monseigneur le   Chancellier lui avoit dit que, sur ce que, en l'election   d'un ou lieu de maistre J.
Luillier, avoient eu maistre   Estienne Joffron et messire Guillaume Benoit plus de   voix, à chascun d'eulz deuz XXIJ, ledit monseigneur   le Chancellier avoit donné sa voix à Joffron, attendu   qu'il avoit don du Roy, et non l'autre, et que mesdiz   seigneurs ou la plus grant partie furent d'assentiment   que ledit Joffron fust receu, ledit Joffron a fait le serment   acoustumé, et par ainsy a esté receu oudit lieu.
Juesdi, derrain jour de may.
Ce jour, la Court a donné congié à maistre Giles   Labbat d'aler en pelerinage jusques au vendredi après   la Panthecoste, pourveu que laissera un procureur   substitut à ses causes, se mestier est.
Mardi, XVIJe jour de juin.
Cedit jour, maistre Jaques du Rully, president en   Parlement, a defendu au graphier que de cy en avant il   ne signe despens à taxer par messieurs de ceans aux   jours que l'en plaidera après disner, pour ce que il y   a defaut de mesdis seigneurs auxdictes Plaidoiries   d'après disner.
Lundi, XXXe jour de juillet.
Ce jour, la Court a veue certeinne lettre patente   seellée en la Chancellerie, par lesquelles le Roy mandoit   à la Court qu'elle jugast un certain procès qui   pendoit ceans entre messire Loiz de Chalon, chevalier,   d'une part, et le procureur du Roy, d'autre, pour   la conté d'Aucerre et de Tonnerre, d'autre part, et pour   ce que la judication avoit esté longuement differée,   la dicte Cour, eu sur ce conseil où messeigneurs dessus   nommez estoient, et aussy messire l'evesque de   Bayeuz, sire Mahiu de Lignieres, J.
Chanteprime,   maistre Ysembart Martel, Miles d'Angeul, maistres en   la Chambre des Comptes, maistre Robert Broisset, N.
de Biencourt, Jaques Du Gard, a ordonné, tout consideré,   que l'en jugera, et sera bailliez ledit procès à   visiter.
Vendredi, IIJe jour d'aoust.
Cedit jour, vindrent en la Court certains chevaliers   espaignoz qui apporterent certeinnes lettres faisans   mention de treves prises, et convenues, et jurées entre   le roy de Castelle, d'une part, et le roy de Portugal,   d'autre part, jusques à X ans, lesquelles lettres furent   leues et publiées, les huiz ouvers publiquement, et   requirent lesdiz Espaignos avoir lettre de ladicte   publication.
Samedi, IIIJe jour d'aoust.
Ce jour, J.
Le Bossu me dist que messire Pierre   Boschet lui avoit dit qu'il me deist que je rendisse certeins   volumes, XIIin numero, de droit canon qui   estoient devers la Court pour cause de certein debat   d'entre les executeurs du patriarche jadis d'Antioche,   d'une part, et l'arcevesque de Tours, d'autre part, et   que je les baillasse à un religieus appellé frere Helie,   attendu certein accort passé entre le curateur de l'execution   dudit feu patriarche, d'une part, et ledit religieux,   d'autre part, et pour ce que je en faisoie difficulté,   attendu que ledit arcevesque ne se consentoit point   que lesdiz libvres fussent hors des mains de la Court,   jusques à ce qu'il fust decidé dudit debat qui estoit   d'entre certeins commissaires de la Court sur la somme   de IJc frans ou escus que ledit arcevesque demandoit   sur ycelz livres, ledit monsr Pierre envoya et au Palaiz   et en mon hostel un sien parent et un prestre qui me   dirent que ledit monsr Pierre estoit esmeu contre moy   de ce que je ne bailloye lesdiz livres et qu'il s'en   plaindroit à la Court lundi prouchain, si alay audit   monsr Pierre et lui diz la difficulté que je faisoie, et ce   nonobstant, pour ce que voloit qui fussent renduz,   attendue l'auctorité dudit monsr Pierre, ottroye à   rendre lesdiz livres.
Dimenche, Ve jour d'aoust.
Cedit jour, ay rendu les livres dont mention est   faicte ou jour precedent audit religieux et par inventoire,   lequel m'avoient baillié les gens de l'arcevesque   de Tours.
Mardy, VIIJe jour d'aoust.
Ce jour, ay baillié à monsr le doyen de Tours VIIJ frans   en son hostel, que tenoit pieca pour receuz, et que   avoit bailliez devers la Court Robin Chappeau dès   devant Pasques.
Samedi, XJe jour d'aoust.
Ce jour, la Court a ordonné que par maniere de   provision l'abbé de Clugny prestera et baillera à cellui   qui de par la Court sera commiz dès maintenant C frans,   et le premier jour d'octobre prouchainement venant   autres C frans, pour estre convertiz es edifices du college   de Clugny fondé à Paris, à les recouvrer où il   appartendra, et aux jours d'Amiens prouchainement   venans la Court jugera sur la provision, veues les   informations faictes et à faire par maniere d'enqueste.
Juesdi, XXIIJe jour d'aoust.
Ce jour, la Court a donné congié à me Nycholas   Maignien d'aler es parties de Breteigne jusques à la   S.
Martin, par ce que il lessera substitut ydoyne et suffisant   à ses causes.
Samedi, premier jour de septembre.
Au jour d'ui, a ordonné la Court que pour le roolle   porter à Avignon chascun de messeigneurs clers payeront   IIJ escus, et les laiz IJ escus, et sont esleuz à porter   ledit rolle messrs me G.
de Gaudiac, doyen de S.
Germain   l'Aucerroiz, et H.
Grimault, doyen de Noyon.
Vendredi, VIJe jour de septembre.
Ce jour, m'a dit messire Ymbert que je signasse   l'audition du compte du cardinal d'Amiens à maistre   Henry de Savoisy.
Lundi, Xe jour de septembre.
En la Chambre, estans aucuns de messeigneurs presidens   et conseillers, fu ordonné, oye la relation de   me J.
Garitel et G.
de Villiers, en la cause d'entre   messire J.
Morice, prestre, l'Université de Paris et le   procureur du Roy, d'une part, et l'evesque de Paris,   son official et les religieus de Saint-Eloy de Noyon,   d'autre part, que l'argent, livres et tous autres biens   prins chiez J.
Micheau en la rue S.
Jaques, estans es   mains de l'evesque ou de ses commiz, seront miz reaument   et de fait en la main de la Court, restablissement   fait realiter et de facto desdiz biens  en ladite maison,   et aussy fait restablissement des biens priz en la maison   dudit evesque, et seront gouvernez et conservez   par la main du Roy, et sur yceulz sera faicte provision   audit Morice de la somme de IJc frans, et oultre sera   dit que le procès estant d'entre ledit evesque de Paris,   entre lesdiz religieuz de S.
Eloy et Morice surserra   jusques à ce que le procès estant en la Court sera fini   ou que autrement en sera ordonné par ladicte Court.
Mardi, XJe jour de septembre.
Fu ordonné par mess.
les presidens que l'en ne fera   aucune provision en la cause du duc de Bourgoigne et   des habitans de Douay à l'encontre des chapitre de   S.
Amé et de Saint Pere dudit Douay, maiz en ordonneront   les commissaires quant il seront par delà à   faire l'enqueste, comme bon leur semblera.
Mercredi, XIIJe jour de septembre.
Me fu dit par monsr me Jaques de Ruilly que je   enregistrasse comment maistre Pierre Buffiere estoit   surrogué ou lieu de me André Marchant à conserver   les biens du feu evesque de Poitiers et à faire l'inventoire   d'iceulz, lequel André y avoit autre foiz esté   commiz.
Mardi, XVIIJe jour de septembre.
Cedit jour, Raoulin de la Chaucée est venus renuncer   par devant le graphier de la Court à office de procureur,   lequel souloit ceans exercer, et a requiz estre   par ledit graphier enregistré, et a dit que dudit office   de procureur n'avoit mie entention de s'en plus   entremettre.
Mercredi, XIXe jour de septembre.
Cedit jour, a esté donné delay au receveur de Gisors   de payer les gaiges de messeigneurs de ceans des   moiz de juillet et d'aoust jusques à VIIJ jours avant la   S.
Martin prouchainement venant, et à paier le moiz   de septembre jusques à la S.
André ensuiant.
Mardi, IJe jour d'octobre.
Le graphier de la Court a rendu un livre de Croniques   qui se commence ou second feuillet escript  in Vidia et ou penultieme  de equis, à messire Guerin,   abbé de Pruilly, lequel livre monsr l'abbé de Monstier   Erraine avoit miz par devers la Court pour estre rendu   audit abbé de Pruilly, selon certain appoinctement   fait aux Grans Jours derrainement tenus à Troyes.
Lundi, XIJe jour de novembre.
Cedit jour, furent à huiz cloz leues certeinnes lettres   empetrées sur le lieu de maistre Thomas d'Aunoy ou   de maistre J.
Mangin aux Enquestes qui monta en la   Grant Chambre ou lieu dudit me Thomas, qui avoit lieu   en la Chambre des Comptes de nouvel, et pour ce que   quatre personnes avoient empetré lesdictes lettres sur   ledit lieu, fu fait scrutine et election, et fu  tandem  esleu par la plus grant partie de ceulz...
estans pour   lors au Conseil..., maistre Julien Hue, tout veu et   consideré.
Mardi, XIIJe jour de novembre.
Cedit jour, maistre Julien Hue a esté receu conseiller   en la Chambre des Enquestes ou lieu me J.
Mangin,   qui a esté receu en la Grant Chambre ou lieu de maistre   Thomas d'Aunoy.
Juesdi, XVe jour de novembre.
Hier, le graphier de la Court delivra à Guillaume   de Baignac, escuier de monsr l'arcevesque de Tours,   un gobelet d'or dont mension est faicte au VJe jour   d'avril derrain passé, selon le registre du matin, qui   avoit esté miz en depost devers la Court, et lequel a   esté prisié environ VIJxx escus, et parmi ce ledit graphier   a receu ou lieu dudit gobelet en depost VIJxx escus,   et ce a fait par vertu de certeinnes lettres closes à lui   envoiées par ledit arcevesque.
Vendredi, XVJe jour de novembre.
Ce jour, se sont venus complaindre en la Court l'arcevesque   de Reins, le procureur du Roy, Marie du   Cavech et IJ autres bourgoiz de Cambray, sur ce que   ou contemps, comme ilz disoient, du Roy et des arrests   de la Court qui sont contenus ou registre du Parlement   derrain passé, avoient esté banniz de Cambray.
Mercredi, XXJe jour de novembre.
Hier, furent leues certeinnes lettres que monseigneur   le duc d'Orleans avoit ordonné à envoier à   Henry de Lanclaste, soy disant roy d'Angleterre, lesquelles   ont esté registrées ou livre des Ordonnances   à la requeste dudit duc d'Orleans.
Mardi, XXVIJe jour de novembre.
Furent au Conseil, environ X heures, après les Plaidoiries,   messeigneurs des IJ Chambres, et audit Conseil   maistre Pierre de L'Esclat, maistre des Requestes   de l'Ostel du Roy, denunça à la Court que, nonobstant   que Bureau de Dompmartin, son cousin, et changeur,   eust proposé erreurs d'une sentence donnée par certeins   reformateurs generaulz donnez par le Roy à cognoistre   par especial de mauvaiz contraux, illicites ou   usuraires, faiz par ce royaume par laquelle ledit Bureau   eust esté condempnez en IJ mil frans ou escus, et eust   empetré adjornement, et fussent receuz lesdictes   erreurs par les maistres des Requestes de l'Ostel du   Roy, lesdiz reformateurs ou le procureur du Roy aux   diz reformateurs c'estoit opposé à l'audience que ledit   adjornement ne fust point baillez audit Bureau; et   oultre disoit que aucuns desdiz reformateurs, comme   messire Hector de Chartres, chevalier, avoit dit qu'il   n'entreroit jà en la Court de Parlement sur lesdictes   erreurs, et de ce sembloit aussy qu'il chargast maistre   Guillaume Chanteprime, soy disant de ladicte reformation;   sur quoy la Court voulsist remedier, attendu   que ce touchoit ladicte Court de Parlement et son honneur,   veu que onques maiz n'avoit esté veu, que   quant l'en proposoit erreurs de quelzcunques reformateurs,   que l'en n'en cogneust en ladicte Court, puiz   qu'elles fussent receues par lesdiz maistres des   Requestes.
Sur quoy, tout consideré, fu ordonné que   IIIJ de messeigneurs iroient à monseigneur le Chancellier   en lui requerant qu'il delivrast ledit adjornement,   et fust envoyé en la Court avec autres lettres touchans   ceste besoigne, pour veoir se ledit adjornement estoit   convenable et en forme deue, et ce fait, l'en verroit   que l'en feroit dudit chevalier.
Juesdi, VJe jour de decembre.
Au jour d'ui, Bureau de Dompmartin, changeur et   bourgoiz de Paris, a deposé et miz par devers la Court   la somme de deux mil frans en quoy avoit esté condempnez   envers le Roy par messieurs les reformateurs   sur le fait de la police; pour quoy ledit Bureau avoit   supplié estre receu à proposer erreurs, et à ce a esté   receu par le Roy nostre Sire.
Mardi, XJe jour de decembre.
Ce jour, Bureau de Dompmartin, bourgoiz de Paris,   s'est opposé et s'oppose à ce que certeinne finance, qui   est devers la Court mise et consignée par l'ordonnance   du Grant Conseil pour occasion de certeinne condempnation   faicte contre lui par les reformateurs de la police   de Paris en la somme de IJm frans, ne soit baillée ne   delivrée à aucun, ne mise hors de la Court sanz le oïr.
Cedit jour, a esté baillée au graphier une cedule   signée de la main de J.
Tarenne, changeur et bourgoiz   de Paris, dont la teneur s'ensuit:   Je Jehan Tarenne, changeur et bourgoiz de Paris, promez   paier au Roy nostre Sire pour Bureau de Dompmartin, bourgoiz   de Paris, la somme de VIxx livres parisis, pour cause de   double amende, s'elle chiet en certeinnes erreurs proposez par   ledit Bureau sur certain jugement ou arrest des conseillers du   Roy nostre dit Seigneur sur le fait de la police de la ville de Paris,   et m'en oblige à paier ladicte somme, quant mestier sera, par   ceste presente cedule signée de mon seing manuel, le XIe jour   de decembre, l'an mil CCCC III.
J.
TARENNE.
Lundi, XIIIJe jour de decembre.
Ce jour, le graphier, par appoinctement fait par   messieurs les laiz ou Chastellet de Paris, comme lui a   esté relaté par monseigneur le premier president, a   delivré à Bureau de Dampmartin, changeur, la somme   de IJm frans en escus, du consentement de Guillaume   Barbery, chambellant et conseiller du Roy nostre Sire,   et en la presence de J.
des Poulettes, tresorier de   monseigneur de Bourgoigne, de J.
Tarenne et de   Michiel de Laillier, et pluseurs autres, laquelle somme   de IJm frans avoit esté consignée devers la Court pour   certeinne cause, comme appert par le registre du   VJe jour de ce present moiz.
Et a esté faicte ladicte   delivrance par tel que les dessusdiz Tarenne et Laillier   ont promiz en la main dudit graphier de rendre et   restituer à la dicte Court les dessusdiz IJm frans, toutes   et quantes foiz que requiz en seront, et ledit Bureau a   aussy promiz de les en desdommagier et d'eulz rendre   ladicte somme, se pour lui la baillent.
1404.
Mercredi, IJe jour de janvier.
Cedit jour, la Court, oye la relation du commissaire   envoyé à Suessons entre l'abbé de St Mard, d'une part,   et le couvent dudit St Mard de Suessons, d'autre part,   a ordonné que le temporel dudit abbé sera miz reaument   et de fait en la main du Roy, et sera gouverné   par bonnes et suffisantes personnes à emploier et convertir   à l'entretenement et acomplissement de certein   arrest ou accort par arrest du XIJe de decembre CCCC I,   en quoy ledit abbé avoit esté condempnez, jusques à   ce que par la Court en soit autrement ordonné,  appellationibus   frivolis non obstantibus quibuscunque, et   aussy oppinionibus frivolis non obstantibus.
Mercredi, IXe jour de janvier.
A conseiller l'arrest d'un prouffit d'un deffaut d'entre   Hubert Gontier, espicier, demourant à Lion, d'une   part, et Estienne de Lachaux dit Bouchart, d'autre   part.
Item, d'entre ledit Hubert Gontier, d'une part, et   Pierre Girardet et sa femme, d'autre part...
.
Ces IJ arrests cy devant enregistrés furent conseilliez   dès vendredi derrain passé, maiz pour ce que le rapporteur   dut faire la conclusion pour plus seurement   estre enregistrée, attendu le cas qui souvant n'avient   pas, pour quoy furent lors messrs assemblez en competant   nombre, si m'a au jour d'ui ledit rapporteur   baillié la conclusion que j'ay enregistrée du jour d'ui.
Juesdi, Xe jour de janvier.
Ceditjour, ont esté publiées certeinnes lettres qui sont   enregistrées ou livre des Ordonnances, contenans en   effect que nul prelat ou autre beneficié ne paie à Court de   Romme quelque chose à cause de vaccans deuz pour   arrerages ou autrement, tant du temps de la sustration   faicte au Pape, pendant laquelle les ordinaires ont   donnez les benefices, que par avant XL ans.
Cedit jour, ont esté publiées certeinnes lettres sur   la reformation des procureurs generaulz du Parlement,   lesquelles sont enregistrées en la Court.
Samedi, XIXe jour de janvier.
Cedit jour, a esté ordonné que, combien que les   eschevins de Cambray ayent esté sommez de rappeller   certain ban qu'ilz ont fait ou contempt des arrests de   ceans contre Marie du Cavech et autres, vendront   ceans dedans XV jours, se bon leur semble, dire leurs   excusations, et se elles valent bien, senon seront sommez,   comme il appartendra.
Lundi, XXJe jour de janvier.
Maistre Pierre Buffiere, conseiller du Roy nostre   Sire, s'est opposé et s'oppose que aucun ne soit receu   au lieu de maistre J.
de Saulz en la Grant Chambre   avant lui.
Mercredi, XXIVe jour de janvier.
Me fu dit par monsr messire Ymbert de Boisy, president,   que je enregistrasse certain appoinctement fait   par la Court, comme me dist, combien que je estoie   absent à faire l'appoinctement, c'est assavoir d'entre   maistre Pierre Bonpain, complaignant en cas de nouvelleté,   d'une part, et les escoliers du college de Montagu,   d'autre part.
Il sera dit que le college jouira de son temporel par   maniere de recreance.
Samedi, XXVJe jour de janvier.
Ce jour, J.
de Flemechon, huissier d'armes du Roy   nostre Sire, a au jour d'uy dit après disner, environ   IIIJ heures, au graphier qu'il ne baillast point à executer   l'amende en laquelle Engrenain avoit au jour d'ui   esté pronunciez comme condempnez, et ledit graphier   lui respondi que ordonnance estoit ceans faicte   de par le Roy, que l'en n'obeist point à mandemens de   bouche, et que ce diroit volentiers à la Court lundi   prouchain.
Vendredi, XVe jour de fevrier.
A conseiller l'arrest d'entre le procureur du Roy,   d'une part, et J.
du Boiz et Nycolas Jaloux, d'autre   part, sur le plaidoyé du mardi XXVJe de juin CCCC III,   et tout veu:   Il sera dit que les trois cent escus seront miz en la   main de la Court, devers laquelle demourront comme   acquiz et confisquez au Roy, pour emploier ou bien   publique d'icelle Court de Parlement, et sanz autre   amende et sanz despens.
Vendredi, XVe jour de fevrier.
Cedit jour, à la requeste des amiz et nommez executeurs   ou testament de messire J.
Tabari, evesque   de Therouenne, la Court a mandé et commiz à maistre   Julien Le Fevre, nommé entre les autres executeurs   dudit evesque, que se transporte à Therouenne et en   la ville d'Ayre, et es autres lieux où ledit evesque a   aucuns biens, et touz et chascuns yceulz il mette à la   conservation et à la garde d'iceulz et de l'execution   dudit evesque à la main du Roy et de la dicte Court,   à laquelle ledit testament est soumiz, et y commette   de par le Roy gardes neccessaires, et face au surplus   ce qu'il appartient à faire oudit cas, en parfaisant ce   qui a esté commencié par Aleaume Cachemarée, huissier   de Parlement.
Mardi, XIXe jour de fevrier.
Cedit jour, m'a esté commandé par monseigneur le   premier president que je face lettres de par la Court   au Pape pour maistre Phelippe de Boisgillou à l'eveschié   de Terouenne, et aussy pareillement aux   cardinaux.
Mercredi, XXe jour de fevrier.
Cedit jour, j'ay leu à monseigneur le premier president   certeinnes lettres pour envoier au Pape pour   maistre Phelippe de Boisgillou, conseiller du Roy nostre   Sire, à sa promotion de l'eveschié de Terouenne, lesquelles   ledit monseigneur le president m'avoit   commendées.
Mercredi, XXVIJe jour de fevrier.
Cedit jour, Nycholas Romain, huissier de Parlement,   a miz devers la Court trois cens escus d'or, en quoy   avoit esté J.
du Boiz, jadis procureur du Roy à Meauz,   condempnez à mettre ycelz devers la Court comme   confisqués, et de quoy avoit esté executez, et de ce   que dit est appert par l'arrest pronuncié samedi   derrain passé; des quelz CCC escus ont esté baillez   V escus audit Romain pour son salaire d'avoir vaqué   à ladicte execution par IIJ jours entiers à Meaulz, où   pour ce avoit esté et avoit priz des biens dudit du   Boiz pour les vendre et soubhaster, obstant ce que   ledit du Boiz ne delivroit pas legierement, ne ne bailloit   lesdiz CCC escus, comme la Court avoit ordonné.
Juesdi, XXVIIJe jour de fevrier.
Ce jour, messire Guillaume de Dormans, arcevesque   de Senz, a fait dire au graphier par maistre Renault   Rabay, conseiller du Roy, comme il dit, que ledit graphier   enregistrast que ledit arcevesque, puiz VIIJ ou   X jours, avoit perdu son signet.
Samedi, premier jour de mars.
Cedit jour, a esté defendu au graphier que il ne   reçoive nul accort à passer sanz le congié et consentement   de la Court.
Juesdi, XXVIJe jour de mars.
Cedit jour, messire Ymbert de Boisy, president, a   donné congié à maistre J.
de Combes d'estre hors les   juesdi, venredi et samedi après Pasques.
Vendredi, XXVIIJe jour de mars.
Ce jour, la femme de Robin Chapeau a miz devers   la Court VIIJ frans que son mari devoit à maistre N.
d'Orgemont, conseiller du Roy nostre Sire, pour les   lui bailler.
Vendredi, IIIJe jour d'avril.
Cedit jour, a esté faicte election ou lieu de feu   maistre Robert d'Acquigny, jadis conseiller du Roy   nostre Sire en la Grant Chambre de Parlement, et   estoient nommez en ladicte election par vertu de leurs   lettres obtenues dudit Seigneur maistre Guillaume Guerin,   maistres Hector de Brouffignac, J.
Romain, J.
Vivien, André Marguerie, Guillaume de Longueil, messire   Guillaume Benoist,doctor,Jaques de  l'Espoisse.
Et à ladicte election ont esté messire Arnault de Corbye,   chancellier, le patriarche d'Alexandrie, les arcevesques   de Senz et d'Aux, les evesques de Paris, de   Bayeux, de Tournay et de Lodeve, et messeigneurs   des IJ Chambres, en laquelle election n'a pas esté   conclu.
Juesdi, Xe jour d'avril.
Cedit jour, sur ce que le graphier se plaignoit à la   Court que les charpentiers, qui avoient fait le plancher   et ceulx qui devoient faire les aumaires de la   Tournelle où sont gardez les registres d'icelle Court, et   desjà en avoient fait la plus grant partie, n'avoient ancor   receu que IIIJxx libvres et ne povoient estre paiez du   residu par le receveur des amandes, et par ce demouroit   la besoigne imparfaicte ou prejudice du Roy et   de la Court, a esté donné congié et licence et dit au   graphier dessusdit que pour parfaire icelle besoigne,   il praigne cent escus sur la somme de IIJc escus qui   sont ou estoient devers la Court, à cause de certeinne   confiscation par arrest, en laquelle avoit esté condempnez   J.
du Boiz, jadis procureur general du Roy à   Meaux, et la Court se, et quant bon lui semblera,   recouverra dudit receveur ou d'autre ladicte somme   de cent escus.
Vendredi, XJe jour d'avril.
Au jour dieu, a esté receu maistre Hector de   Brouffignac en conseiller du Roy nostre Sire, ou lieu   de maistre Charles de Vaudetar, en la Chambre des   Enquestes, qui a esté receu en la Grant Chambre ou   lieu de feu maistre Robert d'Acquigny, et combien   que ledit Hector à faire l'election du IIIJe jour de ce   moiz n'eust eu pas plus de voix, toutevoie, pour ce   que messire Guillaume Benoit n'estoit pas present,   maiz estoit à Court de Romme en son temps, par especial   avant la substraction faicte au pape Benedic XIIIe,   et estoit doubte que ne retournast pas, et que maistre   Guillaume Guerin, qui après ledit Benoit avoit eu plus   de voix, estoit puiz IIJ moiz ou IJ compaignon du chancellier   de monseigneur le duc de Berry et maistre des   Requestes dudit duc, si esperoit l'en que ne se tendroit   pas à la besoigne ceans, et ledit Hector avoit   plus de voix après eulx que les autres compriz en   l'election, l'a receu la Court, et ce a esté enjoint au   graphier estre enregistré, pour ce que aucuns auroient   ymagination que l'en l'eust receu en faveur du conte   d'Armignac, qui avec autres seigneurs avoient esté en   la Court à recommender ledit Hector.
Sur ce que information avoit esté contre les eschevins   de Cambray faicte, sur ce qu'ilz avoient banni   Marie du Cavech et IJ autres bourgoiz de Cambray, ou   prejudice et ou contemps de certeins arrests donnez   en la Court de ceans en juin derrain passé, comme   l'en disoit, et la forme de la loy de Cambray non gardée,   et que yceulx eschevins eussent envoyez certains   messages fondez de procuration pour eulx excuser en   la Court de ceans, et au Grant Conseil, se mestier   estoit, et eussent obtenu certeinnes lettres par lesquelles   le Roy eust volu et voulsist que, en jurant et   affermant par leur procureur ou procureurs ayans à   ce povoir et mandement especial par devant monseigneur   le Chancellier, que lesdiz bannissemens et punitions   par eulx et autres justiciers de ladicte ville faix   à l'encontre desdiz banniz et autres, n'ont esté faiz ou   contemps du Roy ne de sa Court, ilz fussent tenuz pour   excusez et demourassent paisibles, et ledit serment le   procureur desdiz eschevins de Cambray eussent   fait devent ledit Chancellier, comme portoit ladicte   lettre royal, laquelle lettre eussent requise yceulx   eschevins de Cambray ou leurs procureurs estre ceans   verifiée, et le procureur general du Roy eust eu delay   de dire contre ycelle lettre ce que voudroit, ycelle veue,   et puiz ycellui procureur du Roy eust fait demander   par la Court au conseil et procureurs d'iceulx eschevins,   se, après ce proposé qu'il avoit entention de   proposer et dire contre ladicte lettre, ilz voloient   prandre droit en la Court sur le proposé des parties   sur la verification de ladicte lettre, à ce que l'en ne   perdist temps, et ilz eussent respondu que les procureurs   d'iceulx eschevins n'avoient puissance que de   jurer ce que dit est et excuser lesdiz eschevins, et non   pas à pranre droit ne autrement ceans: a esté dit   par la Court que donques l'en leur rendist leur lettre,   et leur a esté rendue par le graphier.
Samedi, XIJe jour d'avril.
Cedit jour, après la relation du graphier oyée qui   avoit esté envoiez par devers monseigneur le Chancellier   pour savoir se son entention estoit que l'en alast   aux Jours à Troies ceste année, et ycellui Chancellier   eust respondu que, consideré que c'estoit le prouffit   de tout le paiz de Champaigne d'y aler, et qu'il lui   plaisoit bien, se messeigneurs y vouloient aler, que   l'en y alast, se guerres n'empeschoient, a esté ordonné   que iroit tenir lesdiz Grans Jours.
Mercredi, XVJe jour d'avril.
Cedit jour, le graphier a delivré et baillié cinquante   frans sur le salaire de la façon des aumoires que l'en   fait en la Tournelle à Guillaume Cirasse, charpentier   ou hucher, sur les C escus qu'il avoit congié de pranre   es IIJc escus, comme appert par le registre du Xe de   ce present moiz.
Samedi, XIXe jour d'avril.
Ce jour, furent leuz et nommez pluseurs procureurs   esleuz par la Court devant touz autres pour practiquer   ceans pluseurs ostez du roole pour pluseurs plaintes   qui en estoient venues tant à la Chancellerie que en la   Court de ceans, et leur fut commendé que se gardassent   de cy en avant de deshonneur et desloyauté, et aussy   que plus ne se feissent ou souffrissent appeller maistres,   s'ilz n'estoient graduez en science ou ancienz d'aage   et en office, et aussy en suffisance de l'office, et leur   fu defendu qu'ilz ne se feissent appeller seigneurs de   Parlement.
Mardi, XXIJe jour d'avril.
Cedit jour, avant les Plaidoiries, m'a esté commendé   que je signasse la commission de l'enqueste d'entre   messire P.
Boschet, president, d'une part, et les religieus   de Saint-Jehan de Jherusalem, d'autre part, à   cause de la commenderie de Champguillon, à maistre   J.
de Vitry et André Marchant et J.
Selvestre, nonobstant   que du costé desdiz religieus autres aient fait   l'enqueste.
Jeudi, XXIIIJe jour d'avril.
Cedit jour, a esté plaidée la cause des habitans de   Bryve la Gaillarde contre messire Remon de Turenne.
A Cessieres.
Après se sont levez messeigneurs à IX heures et   sont alez aux exeques de maistre R.
d'Acquigny, trespassé,   conseiller du Roy nostre Sire ceans.
Mardi, XXIXe jour d'avril.
Cedit jour, a esté trespassez maistre Pierre Le Cerf,   jadis procureur du Roy nostre Sire general.
Samedi, XXVJe jour d'avril.
Cedit jour, estoient presques touz messeigneurs de   Parlement malades de reume et fievre tout ensemble,   par une pestilence d'air qui a couru et cuert puiz l'entrée   de ce present moiz, telle que à peinne puet l'en   trouver povre ne riche, et par especial à Paris, qui   ne se sente de ceste maladie, les uns plus, les autres   moins; et par especial en la chambre de Parlement,   aux jours des Plaidoiries, a telle tousserie de touz   costez que à peinne le graphier, qui a esté surpriz de   la dicte maladie à VIIJ heures, puet enregistrer au   vray.
Diex par sa grace y vueille pourveoir.
Venredi, XVJe jour de may.
Cedit jour, maistre Deniz de Maurroy, advocat ceans,   a esté receu en office de procureur du Roy general,   ou lieu de feu maistre Pierre Le Cerf, et a esté esleu   ledit Deniz par la plus grant partie de messeigneurs   du Conseil.
Mercredi, IIIJe jour de juin.
Cedit jour, pour ce que esclande estoit sur ce que   pour boire à matin en la Chambre des Enquestes, pluseurs   vallez et gens estranges se boutoient es chambres   du Conseil de ceans, et povoient percevoir les secrez   de la Court in periculum et scandalum Curie,  et faisoit   l'en trop grandes buveries, et y occupoit l'en le temps   que l'en devoit emploier à conseiller, et si faisoit l'en   trop excessive despence, et pour autres causes qui   ont meu la Court, ycelle, les IJ Chambres assemblées,   a ordonné que d'ores en avant pour boire à matin en   la Chambre des Enquestes dessusdicte ne sera despendu   plus haut de VIIJ solz parisis, et quicunques fera   le contraire encourra l'indignation d'icelle Court, et   sera griefment puni.
Cedit jour, a esté receu maistre Guillaume de Beze   en la Chambre des Enquestes ou lieu de maistre Bertran   Quentin, lequel a esté receu en la Grant Chambre   ou lieu de maistre J.
de Saulx, lequel a resigné sondit   lieu au prouffit dudit de Beze.
Samedi, VIIJe jour de juin.
Cedit jour, messire Rolant Belier, prestre, a miz et   baillié devers la Court, comme executeur de feu maistre   Robert d'Acquigny, jadis conseiller du Roy nostre Sire,   un volume non relié contenent XXIIJ coiez, ou quaternes,   ouquel volume estoient contenus les tractiez   qui s'ensuivent, c'est assavoir:Bernardus de colloquio   Symonis ad Jhesum; Augustinus de agone christiano;   De transquillitate EcclesieMarcilii de Padua;   Disputatio inter clericum et militem; Quedam conclusiones   magistri Johannis Wicliff, s.
anglici; seu tractatus   qui dicitur de ordine christiano et speculum Ecclesie   militantis; et tractatus Guillelmi Parisiensis de collatione   beneficiorum.Lequel volume l'en disoit feu maistre   Guillaume Liroiz, duquel ledit Acquigny avoit esté   executeur, avoir ordonné estre baillié et miz devers   la dicte Court.
Lundi, XVJe jour de juin.
Au jour d'ui, messire H.
de Marle, premier, et   maistre Jaques de Ruilly, presidens ceans, l'evesque   de Limoges, maistre Laurens de La Mongerie, chanoinne   de Paris, nommez executeurs ou testament de   feu messire J.
Tabary, evesque de Terouanne, ont   renuncié au fait et charge de ladicte execution, maiz   ilz se sont offers et offrent à conseiller le fait de ladicte   execution de leur povoir, et de ladicte execution se   sont chargiez m.
P.
Manhac, P.
Buffiere, Laurens de   Lambel, J.
de Rameiz, Junien Le Fevre, et P.
de Quenauvillier,   et pourront les VJ ou V ou IIIJ ou IIJ accomplir   ladicte execution par la vertu du testament.
Juesdi, XIXe jour de juin.
Au jour d'ui, maistre Guillaume de Celsoy, conseiller   du Roy nostre Sire en la Chambre des Enquestes,   a protesté que la reception de maistre Pierre Buffiere   en la Grant Chambre par vertu de certein mandement   royal ne lui prejudicie point, attendu que par l'ordre   il precedoit et devoit avant venir en la dicte Grant   Chambre que ledit Buffiere.
Venredi, XJe jour de juillet.
Ce jour, la Court a ordonné que sur l'argent qui est   devers le graphier venant de l'amende de J.
du Boiz,   jadis procureur du Roy à Meaulx, ledit graphier delivre   sur l'ouvrage des aysemens de Parlement au maistre   charpentier du Roy, nommé Foucher, ou à son ordonnance,   XX libvres, par maniere de prest, à recouvrer   sur les amendes de Parlement.
Samedi, XIJe jour de juillet.
Cedit jour, le graphier a delivré XX libvres parisis   à Michiel Salmon, marchant de merrien, pour les aysemens   de Parlement refaire, et par l'ordonnance de la   Court, selon le registre de venredi derrain passé.
Cedit jour, sont commencées les chaleurs de ceste   année, ou IJ ou IIJ jours par avant, devant lesquelx de   ceste année n'avoit fait chaut, maiz continue  froit par   vens et pluies qui ont esté continues depuiz fevrier,   quasi telement que les rivieres en ce moiz de juillet et   ou moiz precedent ont esté plus hautes que n'avoient   esté toute l'année, maiz avoient esté en l'iver moult   basses, et se Dieu de sa grace n'eust regardé son povre   pueple, les biens de terre estoient en grant peril et   par consequant le pueple, nonobstans les travaulx que   sueffre en moult de manieres,sed peccata nostra     meruerunt.
Samedi, XIXe jour de juillet.
Au jour d'ui, avant ce que l'en pronunçast les   arrests, sur ce que le XIIIJe jour de ce moiz l'Université   de Paris, en alant à Saincte Katerine du Val des   Escoliers en procession et pelerinage, par maniere   d'aniversaire pour la paix de l'Eglise, du royaume et   de la santé du Roy, avoit esté moult enormement injuriée   en pluseurs de ses supposts en ladicte eglise,dum     missa celebrabatur, et dehors en la rue S.
Antoine et   derriere l'eglise dudit S.
Anthoinne, en la rue où estoit   la maison de messire Charles de Savoisy, chevalier,   et en sa dicte maison par aucuns ses vallés et autres   qui avoient batu d'espées et trait de ars et saiettes   pluseurs escoliers de la dicte Université impourveument   et dont ne se donnoient garde; et avoit esté cest   outrage à l'occasion d'aucuns pages qui, près de la   dicte eglise de Saincte Katerine en genetant leur chevaulx,  sua consueta insolentia, empeschoient lesdiz  escoliers   à entrer en ladicte eglise, pourquoy les enfans   escoliers leur giterent pierrettes pour les faire arrester   et soy tenir en paix, dont lesdiz pages s'en fuirent,   comme l'en dit, audit hostel ou environ, et esmurent   lesdiz maufaicteurs qui vindrent en grant fureur, et   firent lesdiz excès.
Ycelle Université, au jour d'ui dessusdit,   a requiz en ladicte Court, pour ce que au Grant   Conseil estoit appoinctié que ladicte Court leur feroit   justice desdiz excès, y luy pleust d'arrester prisonnier   ledit chevalier.
Si a ordonné ladicte Court que ledit   chevalier sera arresté, et lui sera faicte defence à peinne   de bannissement, de confiscation de touz ses biens,   et d'estre attains de touz les malefices ledit jour perpetrez,   que de la ville de Paris ne se parte, jusques à   ce que icelle Court en avera autrement ordonné.
Samedi, XXVIJe jour de juillet.
Cedit jour, a esté apportée par le prevost de Paris   en la Court la cedule dont la teneur s'ensuist:   Pour ce qu'il est venu à la cognoiscence du Roy et de nos   seigneurs que, depuiz ce que appoinctié avoit esté que la Court   de Parlement cognoistroit de certain descort meu ou esperé à   mouvoir entre l'Université de Paris et aucuns autres, et voloit   le Roy que toutes voies de fait cessassent d'un costé et d'autre,   et aussy ceulx de la dicte Université eussent miz certeinnes   cedules en pluseurs lieux en defendant aux suppoz d'icelle toute   voie de fait, et depuiz ce aucunes personnes incogneues et meues   de mauvaise volenté ont miz et ataché aux portes de l'eglise de   Nostre-Dame de Paris et de pluseurs autres eglises certeinnes   cedules diffamatoires en langage françoiz, le Roy defent à toutes   manieres de gens, de quelque estat qu'ilz soient, que d'ores en   avant aucun ne soit si hardi, ne si osé d'atacher aucunes teles   cedules aux portes desdictes eglises ne autre part, sur quanque   ilz doubtent encourir son indignation à tousjours, et sur quanque   ilz se puent mesfaire envers lui; et s'aucun est trouvé faisant   le contraire, on en prendra tele punition que ce sera exemple   à tous autres.
Ceste cedule dessusdicte a esté cedit jour publiée en   la grant sale à la fenestre par Robert Chaurre, huissier.
Vendredi, premier jour d'aoust.
Au jour d'ui, a esté apporté et miz par devers la   Court par J.
Vrien, examinateur ou Chastellet de Paris,   ce qui s'ensuit:.
Primo, en un sac, IIJ fons d'escuelles d'argent avec   pluseurs bordeures et rongneures d'icelles escuelles,   en aucunes desquelles rongneures sont empraintes   les armes de messire Pierre de Navarre, pesant tout   ce quatre marcs une once douze estellins et obole.
Item, une ceincture d'argent esmaillée sur un tissu   de soye à XJ cloz, boucle et mordant d'argent.
Item,   une dague, atout la gainne garnie d'argent.
Item,   deux bourses à boutons d'argent, en l'une desquelles   a trois gros blans.
Item, six plates d'argent à faire six   hanaps, six souages pour asseoir soubz lesdiz hanaps   et quatre filez à mettre soubz quatre d'iceuls souages,   et une plate d'argent en masse, tout ce pesant sept   mars quatre onces, ou environ, pesez par Robin Beson   et J.
Hebert, orfevres jurez; lesquelles choses ont   esté trouvées en un coffre appartenent à Guillaume   Hefroy dit l'Ainsné, trouvé ycellui coffre en l'ostel de   Alain de Compans, orfevre, demourant à Paris, devent   le Palaiz, comme disoit ledit Vrien.
Mercredi, VJe jour d'aoust.
Cedit jour, monseigneur l'evesque de Paris a confessé   avoir eu et receu par la main de certeins commissaires   de ceans certains biens dont l'inventoire est   registré dessus le premier jour de ce present moiz,   lesquelz biens estoient devers la Court, pour l'occasion   du larron appellé Guillemin Aufroy qui par avant avoit   lesdiz biens, et lequel larron, pour ce qu'il a esté   trouvé clerc, a esté rendu audit monseigneur l'evesque.
Mardi, XIXe jour d'aoust.
Ce jour, l'Université de Paris a proposé ceans par   la bouche d'un frere mineur à l'encontre de messire   Charles de Savoisy, chevalier, par theme:Deprecabantur     eum, ut imponeret ei manum,Marc, en ce   demenant par ce que, comme par un sirurgien est   guerie la plaie, aussy sera ceste doloreuse plaie, qui   est divulguée par tout le monde, que a fait ledit chevalier,   en prenant la similitude d'un chien qui met sa   pate et langue à sa plaie.
Et puiz vient au cas: que, le   lundi que fu XIIIJe de juillet, l'Université ala, assemblée   de toutes ses facultez et nations, en pelerinage solonelment   pour la paix de l'Eglise, santé du Roy et biens   de terre à Saincte Katerine, où furent premierement   petis enfans estudians assailiz in primo ordine  et puiz   autres indifferaument par les gens de messire Charles   de Savoisy, en l'ostel duquel se retournerent et d'où   estoient issus, et là furent par lui receptez, aidez, confortez,   montez et armez pour faire lesdiz cruelx crimez,   quel merveille, à tel pot, tel cuiller, à tel chien,   tel os.
Ledit chevalier a esté son temps et est garniz de   mauvaises gens et serviteurs bateurs et crimineulx:  Rex iniquus iniquos ministros habet, et  dit que yceulx   maufaiteurs batirent, fraperent et navrerent pluseurs   escoliers qui très doucement et devotement et simplement   aloient en procession, non armez ne que aigneaux,   et, qui pis est, les poursuirent et chacerent à espées,   dagues, couteaux, ars et saiectes en traiant sur eulx   et jusques en l'eglise de S.
Caterine, à l'eure mesme   que corpus Domini estoit entre les mains du  prelat qui   disoit la messe, à ce que l'en veist avenir ce qui est   dit des paiens:Deus, venerunt gentes in hereditatem   tuam, polluerunt templum sanctum tuum, posuerunt   Jerusalem in pomorum custodiam, qui est moult grief   et de moult grant punition que violer le temple de   Jhesu Crist, où toutz doivent estre asseurs.
Recite à ce   propos les histoires de Troies, d'Achilles qui fut tué   ou temple d'un des Diex, de Helene qui fut ravie ou   temple Venus, quelle vengence et comme cruelle et   longue fu faicte et prise de ce, par plus fort raison ou   present cas, de crestiens ou qui se dient crestiens à   telx crestiens que sunt les enfans et innocens estudians,   et ou saint Temple de Dieu assemblez pour les IIJ causes   dessusdictes,quia in presens, si inimicus maledixisset   mihi, sustinuissem utique, et si is qui oderat me, super   me magna locutus fuisset, abscondissem me forsitan ab   eo.
Tu vero homo unanimis, dux meus, et notus meus,   qui mecum dulces capiebas cibos, etc..
Sequitur Veniat   mors super illos et descendent in infernum viventes.
Veniat, id est, veniet, scilicet in glosam, quoniam   nequitie in medio eorum.
Declarat quia posuerunt Jherusalem   in pomorum custodiam, id est Universitatem in  desertionem, pour ce que l'en ne lit, ne presche, ne   despute l'en a par especial en ceste noble theologie ou   college de Serbonne en ce temps present qui est   ordonné auxdictes desputoisons, maiz sont espars les   escoliers et seront plus, se remede n'y est miz, pour   ce que posuerunt morticina servorum suorum,  et pour   ce que les escoliers et serviteurs de Dieu qui faisoient   le divin service à S.
Caterine et l'oyoient, et où estoit   faicte predication pour les IIJ poins dessusdiz, furent   en ce service delessiez et dechacez, quant les ennemiz   de Dieu et persecuteurs survindrent, en tant que sembloit   que la persecution de Saint Thomas de Cantorbie   fust retournée, car les saiectes voloient près du   prelat qui celebroit et estoit près de la perception, et   falu qu'il attendist la fureur un peu passée, aussy falu   que le prescheur cessast, et tout par le fait de Savoisy   et de ses menistres qui a acoustumé de faire telz choses.
Il bati le procureur du Roy, il a batu la fille du Roy,   c'est assavoir, l'Université de Paris qui ly puet dire:   Multa opera bona ostendi vobis, propter que vultis me   lapidare.Se il la welt lapider, pour ce qu'elle prioit   pour la paix de l'Eglise, il n'est pas bon crestien, se   pour prier pour la santé du Roy, ce que faisoient, il   n'est pas loyal au Roy, se pour les biens de terre dont   le pueple vit, il n'est pas digne d'estre entre gens,   comme tourbleur de police.
Qui est plus cruel que eulx   qui batoient petis innocens de non pas de pommes,   maiz de cousteaux, et sanz nulle resistence, car combien   que les juesnes hommes, artistes fors et apers,   qui n'avoient de quoy eulx defendre eussent prinz,   l'un le baston à estaindre les chandoilles de l'eglise,   les autres ce que povoient trouver par l'eglise, toutevoie   au seul signe du recteur se souffroient, n'onques   l'en ne les vit plus obeissans ne plus devotement   assemblez que ledit jour.
Helas, ceste plaie a jà longuement   duré sanz remede, et si n'y a ancor aucun   qui l'ait confortée:Vulnus et livor et plaga tumens,  se dit le prophète,et non est circumligata, neque curata     medicamine, neque fota oleo.Il y a un moiz qu'elle ne   cesse de crier, de latrer comme le chien, à qui souvant   sont comparez les clers selon les docteurs de   l'Eglise, pour ceste plaie curer et la leche souvant, et   si ne ly ayde l'en pas, elle fait son povoir et de sa   langue, à ce que la pate et main y soit mise et sinon a   point d'effect:Sagite parvulorum facte sunt plage     eorum, et infirmate sunt contra eos lingue.Aucuns   d'eulx furent navrez ou cuer de saiectes qui sont en   peril, les autres ou chief, autres es bras, autres es   gembes, autres es mains, pour quoy,conturbati fuerunt   qui videbant eos et timuit omnis homo, tellement   que pluseurs de plus de IIJ jours ne povoient revenir   à eulx, dont un religieuz est devenus alienatus a mente,  maiz letabitur justus, cum viderit vindictam manus     suas,etc., combien que le sanc ne demande point.
Maiz retournent à la Court à ce que souvereinement   y pourvoie, et telement que soit acomplie de Gedeon   Judicum: Duc populum ad aquas,etc., PopulusUniversité   est, Madian est Savoisy et ses menistres qui ce   ont fait, aussy fit batre son pere pluseurs escoliers en   la Cousture S.
Caterine.Duc, donques,  populum adaquas, scilicet sapientie hujus Curie, qui weille metre   la pate à ceste plaie agravée.
Allegue outre à un autre   point la IIIJe declamation de Seneque,in declamationibus,  applique le seigneur ou pere à Dieu, qui dissimule   la prostitution de son espouse, l'Eglise, et le   filz puet estre dit Savoisy, que ne venga pas celle   prostitution, ce que povoit, car lui voiant batre en sa   maison le bedel de theologie, duquel ne fit pas comme   le recteur, qui ce jour garda un que l'en disoit des   gens Savoisy d'estre batu, maiz en envoya les maufaiteurs   garniz de chevaulx, si ne doit point estre dit   filz, maiz le prevost de Paris qui a dissimulé, si doit   estre abdiqué, pour quoy la Court sera la fille bonne   et juste qui y metra remede.
Et dit que combien que   le fait soit notoire,tamen facte sunt plures informationes,  si requierent que soit verifié en la Court ce que   est Danielis quinto, de Baltazar qui  vit in pariete   manum scribentem: Mane, Techel, Phares, par  IIJ doiz,  pollicem, indicem et medium, qui  signifient IIJ estaz en   la Court, presidens, conseillers, advocas et notaires,      et escripvirent in candelabro aule - luminari fidei,/  MANE, numerus numerando inconvenientia longi temporis;/  TECHEL, appensio ponderis, pensando circonstancias     facti, et PHARES, divisio, - Curia dividat lucem   a tenebris et palliationes a veritate.Et soit adverti par   la Court, comme ilz supplient, un privilege qu'ilz eurent   du temps de Philippe le Conquerant contre un prevost   de Paris appellé Thomas, sur l'occision de V escoliers   tuez en plainne rue, ce qu'il en fut ordonné.
Messire Charles de Savoisy ou maistre Guillaume   Cousinot, son advocat, propose les excusations dudit   chevalier, en soy excusant envers l'Université, et propose   que peccata suos debent tenere auctores et non   ultra progredi, allegue la loy, et ce dit à la justification   dudit chevalier, et dit que le fait de Saincte Katerine   ne se puet justifier, ne ne le voudroit, ne ne welt   justifier ne excuser, et ce proteste.
Maiz, quant audit   chevalier ne son pere, onques ne firent ne procurerent   mal contre l'Université, maiz estoit son pere un grant   piller pour l'Université envers le Roy Charles.
Quant   à lui aussy ne voudroit mespranre vers elle, ne ne   volt onques, aussy eut de ses freres escoliers en l'Université,   et de present aussy y a de ses parens, si n'est   point presumption qu'il voulsist rien faire contre elle,   maiz vouldroit tousjours ycelle reverer.
Quant au cas,   il y a IJ faiz, un sien et un autre touchans autres qui   n'est point son fait.
Et quant à son fait, dit qu'il est   noble de generation et chambellain du Roy, lequel a   servi noblement et comme il appartient, et à bien   faire a emploié sa juenesce.
Dit que en juillet derrain   arma en Normandie une galiote de compaignons   d'armes, dont il estoit venus à Paris en chevauchant   hastivement, et estoit mahaitiez, si manda le XIIIJe de   juillet derrain le medecin qui ala à lui et lui dist que   se reposast, et estoit environ VIIJ heures, et fu en son   lit jusques à IX heures, que en son hostel avoit grant   murmure, et lui dist l'un de ses serviteurs que l'en   tuoit ses gens: si vint à une fenestre atout un jupon   et mist la teste dehors, et peut estre que vit l'un de   ses gens qui wolt fraper un long vestus, ne scet s'il   est bedel, et lui cria que ne le ferist,alias  le feroit   pendre, et ne fu pas feru par la parolle dudit Savoisy.
Après defendi à ses gens que ne feissent mal, maiz   cloissent les huiz, et ce a eu son conseil de sa bouche.
Et tost après assés IJ de l'Université vindrent à lui de   par le recteur, si les salua tout esmeu de l'esclande   que l'en faisoit à sa maison, et lui dirent que aucuns   de l'Université avoient mespriz en son hostel, et leur   en desplaisoit, et les puniroient, et aussy avoit de ses   gens qui avoient mespriz envers l'Université et que   les punist, et il respondi qu'il en pourchaceroit justice   estre faicte, et ne faloit point qu'il eussent seurté de   lui, et s'attendoit quant à leurs escoliers et supposts   à eulx, et les mercia, et se departirent honestement   et paisiblement; si appert par ce de son innocence, et   voudroit que les nocens fussent icy presens pour grant   partie de sa chevance.
Dit oultre que ledit XIIIJe jour,   un vallet aloit ou venoit de la riviere atout un grant   cheval, et en passant devent les enfans qui pipoient,   comme aucune foiz font, le cheval s'esmut et esclissa   aucuns, dont il cheterent et pierres et boes, tant que   falu que descendist; après vindrent IJ vallès de son   hostel à IJ chevaulx en la place non pavée pour trocer   leur chevaulx qui s'esmurent pour les enfans qui   cifloient, et crioient les escoliers ad lapides,  et les   suirent et poursuirent jusques à la maison de Savoisy,   et ad motumIIIJ vel VJ s'esmurent  IIJe, et tant que par   force entrerent en la court de Savoisy, alors se revengerent   ses vallès qui furent aucuns navrez de pierres,   et fu lors que desmut ses gens.
Et pour ce que rumeur   fut que l'en tuoit les gens de Savoisy en son hostel,   aucunes gens d'entour le bordeau de Tyron trairent et   issirent de la taverne, et prirent ars et cousteaus, et   tandis que les escoliers estoient en sa rue, les poursuirent   et chacerent, non pas que les veist ne ne cognoisce,   et ceulx sont dignes de punition, et non pas  innocentes, car de raison ancor vaudroit miex  delictum   remanere impunitum quam innocentem punire.
Allegue   audit fait conjectures, car audit jour et heure avoit   moult peu de gens, et n'y avoit un seul gentilhomme,   ne en son hostel n'y avoit armeures, ne ars, ne saiettes,   et pour ce que partie a requiz les delinquans soient   puni, le welt, maiz parce qu'est innocent, lui ne doit   point estre puni, attendues les conjectures, et lui plaist   que la Court extende à ce cas sa main, à quoy s'atent   et y a fiance.
Et à ce que partie a dit de l'Université   qui est bel joyeau, vray est, car par elle la foy et crestienté   est essaucée; quant à lui onques ne fit excès,   fors un du procureur du Roy en son hostel, dont en   a esté delivrés par le Roy et sa justice de ceans, où sa   grace et remission fu enterinée, maiz onques autre villain   cas ne fist; quant au cas present, il y a respondu,   car de la venue de ceulx qui vindrent à son hostel, il   n'en scet rien, ne n'en fit rien, ne ne doit point estre   dit receptateur, attendu la nature de receptation, où   science est requise et communication, et s'il eust sceu   que maufaiteurs y eussent esté, ne les eust pas   laissié issir, maiz doit estre dit, cel fait plus  fato estre   avenu que de propos et volenté.
Et à ce que l'en lui   pourroit dire que le povoit empescher et ne l'a pas   fait, dit que ce est à dire et entendre, quant aucun scet   aucun voloir faire delict ou crime, et à lui apartient   de l'empescher et ne l'empesche, il en est tenu,non   sic in proposito suo, car il ne scavoit rien du  fait, maiz   furent aggresseurs les escoliers, et si a fait bonne diligence   d'envoier ses gens en Chastellet ou en la Conciergerie.
Quant à ceulx qui s'en sont fuiz, ne sont pas   à lui, et si les savoit à LX lieux, les poursuiroit par   justice, si requiert estre excusé, et soient veues les   information faictes à sa justification, si ne conclud   autrement, veu que partie aussy n'a point conclu, et   si faloit conclurre, sa conclusion s'ensuit ex suo facto.
Ce fait, le president a recommandé la Court en   prenant ces mos:Opera que ego facio testimoniumperhibent de me, et a fructibus eorum cognoscetis   eos; la Court fera si bien justice et raison telement   que parties s'en tendront pour contens.
Et a dit la   Court que se les parties wellent soy arrester aux   information et à ce que tout soit fait souverenement   et de plain, et en ce cas la Court parleroit de bouche   audit chevalier, et en oultre fera ce qu'il appartendra.
Et sur ce le procureur de Savoisy, interrogué s'il   advouoit son advocat, a dit que oy.
L'Université par son proposant a dit au contraire de   ce que partie avoit dit que IJ des maistres ou supposts   avoient envoié audit Savoisy, qu'il n'en est rien,   et après ont mercié la Court et priz jour à respondre   sur ce que la Court a interrogué les parties, si se   wellent rapporter aux informations, l'Université a   priz à revenir sur ce dire leur response à demain à   IX heures, et partie adverse a dit que n'est pas raison   qu'ilz dient leur responce, jusques à ce que l'Université   ait dit la sienne, attendu qu'il est defendeur,   et pour ce parlera le conseil dudit chevalier à lui, et   aussy en revendra à demain à IX heures.
Mercredi, XXe jour d'aoust, au Conseil.
Cedit jour, environ X heures, par maistre André   Cotin, advocat ceans, a fait proposer non pas par lui   comme advocat, maiz comme suppost d'icelle Université,   en respondant à certain interrogatoire hier fait   par la Court, en remerciant la Court de la bonne affection   et diligence qu'elle a eu et a adès à ladicte Université   en ce fait selon justice et raison, en suppliant   en oultre qu'elle weille perseverer en leur justice, et   proteste qu'il ne tend que à fin civil.
Et dit que après   le propos hier fait par elle et la response de messire   Charles de Savoisy, chevalier, et que la Court exposa   partie de la besoigne, et pour ycelle abbreger demanda   se les parties voudroient descendre à pranre droit   par les informations, et que sur ce eust delay; si a   deliberé sur ce ycelle Université et dit qu'elle a requiz   la Court representans le Roy, à qui a acoustumé de   recourir, et ce que proposa hier et ancor propose, ce   ne fait pas ne ne fit comme partie formelle qui se face   contre Savoisy, maiz comme denunciant les excès qui   lui ont esté faiz par ledit Savoisy, pour en avoir justice   et y estre procedé souverenement et de plain,   et pour ce a amenistré tesmoins, à ce que par la prise   dudit Savoisy l'en l'y face justice.
Et ancor supplient   et requierent que la Court,ex suo nobili officio, procede   à lui faire raison et justice, et si n'y a assez preparatoires,   est preste de les administrer, et que le procureur   du Roy face ce que lui appartendra.
Si dit que   par ceste maniere la Court y doit proceder, et ce   requierent.
La Court ou le president pour elle recite que en la   Court est acoustumé par le stile de proceder aucune   foiz par voie ordinaire, aucune foiz par voie extraordinaire,  ut in criminibus, es quelx aussy selon  l'exigence   du cas l'en procede par voie ordinaire, maiz par   informations n'est pas accoustumé de condempner,   maiz seulement de mettre parties en procès.
Et pour   ce que l'Université, que la Court voudroit adès conforter   et ayder par justice, ne se welt point rapporter   aux informations, selon ce que avoit hier esté interrogué,   ne saveroit ne ne pourroit condempner ou   absoudre.
Savoisy propose et dit que, attendu l'appoinctement   hier fait par la Court, se l'Université eust respondu  formaliter, eust aussy respondu  trancheement, et pour   ce que la maniere et propos de l'Université n'est pas   accoustumée, c'est assavoir que la Court à la seule   denunciation d'une partie face droit, maiz se doit   ycelle Université constituer partie, autrement pourroit   gaigner contre raison, et claudicaret judicium, quod   equa lance procedere debet.Dit qu'elle doit  respondre   premierement, et, ce fait, est prest de respondre,  aliàs  n'est recevable ne raisonnable la requeste de l'Université,   maiz apartient au procureur du Roy ce que elle   requiert et offre de respondre par peremptoires, si   doit estre oy, non pas estre priz, ne contre lui estre   procedé par voie extraordinaire.
La Court après ce et les parties oyes offre à faire   justice et dit qu'elle verra les informations, et, ce fait,   fera ce qu'il appartendra.
L'Université propose et dit qu'elle n'a pas parlé à   Savoisy ne à Cousinot son advocat, et pour ce ne welt   point repliquer au propos de Savoisy, maiz requierent   justice à la Court, laquelle a dit qu'elle a ouvert les   manieres de proceder ceans, et pour ce se arreste à   son autre responce cy devent faicte, si procedera ex     nobili officio, et autrement, comme il appartendra.
Samedi, XXIIJe jour d'aoust.
Cedit jour, a receu le graphier la cedule de certainne   ordonnance ou condempnation faicte par le Roy en   son Grant Conseil, pour et au prouffit de l'Université   de Paris à l'encontre de messire Charles de Savoisy,   chevalier et chambellain du Roy, et aucuns ses vallés   et familiers, et autres crimineulx, sur le propos d'icelle   Université, d'une part, et dudit Savoisy, d'autre   part, le XIXe de ce moiz, ou livre des Plaidoiries de   l'an CCCC IIII, et du XIXe de juillet, ou livre du Conseil   oudit an.
Et combien que la Court de ceans, pour   ce que au temps du crime par les dessusdiz Savoisy et   vallés crimineulx perpetré, le Roy estoit mauhaitié, si   n'y povoit pourveoir en sa personne, eust esté ordonnée   et chargée ou grant Conseil de pourveoir à ladicte   Université, que par ja près de V sepmaines avoit cessé   de sermons et faiz scolastiques, toutevoie, pour ce   que le propos et entention de l'Université tendoit à   fin et maniere non accoustumée ceans, pour ce qu'elle   protestoit qu'elle ne se faisoit, ne ne voloit faire partie,   maiz requeroit ex nobili officio Curie  estre satisfaite et   reparée desdiz crimes et malefices, et que l'en n'a   ceans accoustumé en fait de justice, fors proceder es   causes où il a demandeur et defendeur, le Roy retourné   en santé, en son Grant Conseil, consideré lesdiz malefices,   propos dessusdiz et ce qui faisoit à considerer,   a ordonné estre fait et dit ce qui s'ensuit, par une   cedule baillée audit graphier pour estre enregistrée.
Il sera dit que le Roy ordonne que la maison messire   Charles de Savoisy sera demolie et abatue aux   coulx et despens de la matière d'icelle maison, et le   residu d'icelle matiere sera baillée à l'eglise de Saincte   Katerine du Val des Escoliers, en laquelle eglise partie   des offenses et malefices proposez par l'Université   furent faiz, et se commencera la demolition mardi   prouchain, qui sera faicte par les officiers du Roy et   par justice.
Avecques ce, le Roy condempne ledit messire   Charle de Savoisy en cent libvres parisis de rente   admortie, qui sera assise à l'ordonnance de la Court   de Parlement, pour fondation de chappelles, et aussy   le condempne en mil libvres tournoiz pour satisfaire   aux blessiez de ladicte Université par l'ordonnance   d'icelle Université, et en autres mil libvres tournoiz au   prouffit de l'Université.
Et delivre le Roy ledit messire   Charle de l'arrest ou mainmise en la personne   dudit messire Charles, et de touz procès contre ladicte   Université.
Et n'est mie l'entention du Roy que les   serviteurs, familiers, ne autres quelcunques coulpables   des crimes et malefices commiz contre ladicte Université   soient en rien comprins en ceste ordonnance ou   condempnation, maiz welt le Roy qu'ilx soient tres   bien puniz selon leurs demerites, et enjoint à ses gens   de Parlement, au prevost de Paris et tous autres ses   justiciers que ilz les preignent et facent pranre où   ilz pourront estre trouvez, et en facent telle justice   qu'il en soit memoire et exemple partout.
Ce que dessus est dit a esté pronuncié en la presence   du Roy en la grant sale de son hostel lez Saint Pol, à   Paris, par le premier president de Parlement, le vendredi   XXIJe de ce present moiz, presens le Roy de   Navarre, les ducs de Berry et de Bourbon, oncles du   Roy, l'Université de Paris, pluseurs contes, barons,   chevaliers et escuiers, pluseurs du Grant Conseil et   de la Court de Parlement et pluseurs autres.Et qui   vidit et audivit, testimonium perhibet de his,  present   aux piez du Roy, ledit graphier.
(Signé:) BAYE.
Vendredi, XXIXe jour d'aoust.
Alexandre des Marez, changeur de Paris, a dit en   la Court qu'il avoit IJ mil frans touz prest de par messire   Charles de Savoisy, et d'autre cousté mil et   Vc frans, d'autre cousté pour certeinne rente de C libvres   parisis pour l'Université de Paris, envers laquelle avoit   esté ledit Savoisy, huy a VIIJ jours, condempnez, et ce   a esté requiz estre enregistré.
Vendredi, Ve jour de septembre.
L'evesque de Paris a requiz que l'en lui lesse mettre   une eschelle à la Croix du Tiroir pour escheller IJ maufaicteurs   faulseres.
Mercredi, Xe jour de septembre.
Cedit jour, a esté ordonné que ..., prestre,   que l'en a trouvé nayé en Seinne, seroit enterré en   terre saincte, nonobstant le procès pendant entre le   Roy, d'une part, et l'evesque de Paris, d'autre, et   sanz le prejudice du droit des parties.
Venredi, XIJe jour de septembre.
Cedit jour, ont esté presentées certeinnes lettres   patentes sur la retardation d'un procès jugié dont l'arrest   estoit à pronuncier, d'entre les religieus de Saint   Germain d'Aucerre, d'une part, adjoint le procureur   du Roy, et messire Gacelin du Boiz, chevalier, bailly   de Senz et dudit Aucerre, Pierre Cousinot, procureur   du Roy audit Aucerre, maistre J.
Mauduit, lieutenent   dudit bailli, et autres, d'autre part, et lequel procès   avoit esté jugié supra, le IIJe de  ce moiz de septembre,   sur l'enterinement desquelles lettres, tout veu et consideré,   a esté deliberé par tous messeigneurs dessusdiz,   hors l'oppinion d'un ou de IJ, que la Court   n'obtemperera point auxdictes lettres.
Mercredi, XIJe jour de novembre.
Cedit jour, fu ordonné, que non obstant que aucuns   advocas et procureurs de ceans et autres eussent empetré   devers le Roy nostre Sire l'office, bourses et gages   de graphier criminel vacants ceans par la mort de feu   maistre Jehan de Cessieres, jadis et en son vivant   graphier criminel, que election seroit faicte du plus   ydoine et convenable homme à tel office, qui n'estoit   pas impetrable, maiz electif.
Juesdi, XIIJe jour de novembre.
Ce jour, furent assemblez messeigneurs des IJ Chambres   et pluseurs des maistres des Requestes de l'Ostel   du Roy, le procureur du Roy et les IJ advocas du Roy,   et fu esleu par la plus grant partie de mesdiz seigneurs   maistre J.
du Boiz, paravant notaire du Roy, en graphier   criminel, et lui fu dit qu'il averoit les bourses   et gages que avoit maistre J.
de Cessieres, par avant   graphier criminel, comme annexées audit office par   l'ordonnance du Roy faicte au temps que le graphier   civil qui est à present fu esleu.
Samedi, XVe jour de novembre.
Après ce, furent assemblées les IIJ Chambres, c'est   assavoir de Parlement, des Enquestes et des Requestes   du Palaiz, et fu faicte election du lieu vacant par le   trespas de maistre Ja.
Bouju, et combien que les voix   de messeigneurs churent sur pluseurs et divers, toutevoie   maistre J.
Romain eut pluseurs voix.
Cedit jour, Jehan Perrigny, dit Corbelet, s'est consenti   et consent que J.
Brifaudin, prisonnier en la   Conciergerie, soit eslargi jusques à la Chandeleur prouchainement   venant, à peinne de C libvres parisis à   appliquer au Roy, de rendre ses comptes de l'execution   et recepte que ledit Brifaudin avoit faicte ou paiz   de Champaigne pour la rançon du conte Duglas qui   doit rendre à messire Phelippe des Essars, et maistre   Jaques de Ruilly, president, qui de present sont absens,   ou à leurs commiz, dedans ledit temps, si ne tient   auxdiz commiz, et ce a promiz ledit Brifaudin qui a   renuncié à un appel qu'il avoit fait dudit J.
Perrigny,   le XIIJe de ce moiz, et par ce doit LX solz.
Mercredi, XIXe jour de novembre.
Ce jour, a esté receu maistre J.
Romain, licencié   en loiz, en Parlement, en la Chambre des Enquestes,   ou lieu de maistre Guillaume de Celsoy qui a monté de   ladicte Chambre des Enquestes en la Grant Chambre,   ou lieu de feu maistre Jaques Bouju, et a fait ledit   Romain le serment, après ce qu'a esté publié le scrutine   par maistre Eustace de Laitre, maistre Robert   Mauger et P.
Buffiere, commiz à ce de par la Court,   pour ce que messire P.
Boschet, president, commiz à   ce de par monseigneur le Chancellier empeschié, n'estoit   peu venir ceans aggravez de maladie.
Mardi, XVIIJe jour de novembre.
Ce jour, ont esté delivrez C frans de l'argent deposé   aux Maturins apartenens au prieur de Cerfroy, à cause   de l'execution de messire Raoul de Chenevieres, audit   prieur pour faire une cloche en l'eglise où ledit Chanevieres   a ordené certeinne messe, et ceste delivrance   a esté faicte par l'ordonnance de maistre Th.
Tiessart,   conseiller du Roy nostre Sire ceans, et à compter l'argent   a esté present J.
Hutin, clerc du graphier, pour   ce que ledit graphier n'y povoit estre, et ce ly a relaté.
Vendredi, XXVIIJe jour de novembre.
Ce jour, a esté maistre Henry de Cessieres, filz de   feu maistre J.
de Cessieres, jadiz graphier criminel,   receu en office de notaire ou lieu de maistre J.
du   Boiz, jadiz notaire du Roy ceans, et à present graphier   de Parlement criminel, et a donné congié la Court   audit Henry d'aler à Orleans pour soy faire licencier   en droit civil de cy à la Chandeleur prouchainement   venant.
Item, cedit jour, a requiz à la Court maistre N.
de   Lepoisse, graphier des presentations, que comme il   eust un filz licencié en droiz civil et canon, et il eust   volenté de le instruire en office de notaire, et de lui   pourveoir ou faire pourveoir par le Roy nostre Sire   des bourses et gages, ou de l'un des deux, en esperance   qu'il puist venir tandem, selon ce  qu'il verra que   sondit filz se portera à l'office qu'il a, il pleust à la   Court d'avoir ce agreable, nonobstans certeinnes ordonnances   que l'en dit estre faictes de l'union de bourses   et gages avecques les offices de graphiers.
A quoy a   respondu la Court que à elle n'est pas d'ordonner   desdictes bourses et gages, toutevoie ce qu'il plaira   au Roy ordonner ou cas dessusdit, attendu que ledit   N.
a longuement, louablement, notablement et sagement   et aussy loyaument exercé sondit office, averont   bien agreable, ce qu'a requiz ledit N.
estre enregistré.
Lundi, premier jour de decembre.
Ce fait, s'est levée la Court pour aler aux exeques   de feu maistre Jaques Bouju, jadiz conseiller du Roy   en la Court de ceans.
Samedi, XIIJe jour de decembre.
Ce jour, l'abbé de Saint Nycolas ou Boz, maistre   J.
de Monnentueil, chanoine de Paris, Girart d'Athies   et Gilot de Pont de Pierre, executeurs de feu monseigneur   l'arcevesque de Besançon, ont requiz à la Court   que, comme monseigneur l'evesque d'Arras, l'evesque   de S.
Flour et sire Mahiu de Lignieres, maistre de   la Chambre des Comptes du Roy nostre Sire, nommez   executeurs dudit de Bezançon en son testament, se   soient excusez du fait de ladicte execution quant à   receptes, mises et comptes, et aussy eulx premierement   nommez, empeschez pour pluseurs besoignes   autres, ne puissent pas continuelment entendre au fait   de ladicte execution, y pleust à la Court de leur bailler   pour coadjuteur maistre J.
Fleury, notaire du Roy,   et jadiz serviteur dudit de Bezançon, et ouquel se fioit   en sa vie, pour miex faire et parfaire le fait de ladicte   execution, ce que la Court leur a octroyé, et ce ont   requiz estre enregistré et en avoir lettres.
Dimenche, XIIIJe jour de decembre.
Curia vacat.Ce jour, l'evesque d'Arras  a dit et protesté   au graphier de Parlement que son entention n'est   pas de soy meller aucunement de l'execution de feu   l'arcevesque de Besançon, quant à ce qui regarde fait   de recepte ou de mises, ou de compte rendre faire ou   soy entremettre aucunement, nonobstant qu'il soit   executeur nommé, maiz seulement comme conseiller   et ami soy entremeller d'icelle execution, et y bien faire   de son povoir à la conseiller seulement, et ce a requiz   estre enregistré.
Mardi, XXXe jour de decembre.
Cedit jour, maistre Pierre de Gynes, clerc et notaire   du Roy, et secretaire de monseigneur de Berry, a miz   et consigné devers la Court cent solz parisis que se   dit devoir pour le terme de Noe derrain passé, pour la   moitié de la rente de l'ostel où il demeure, assiz devent   l'ostel du conte de Harcourt, emprès l'ostel maistre   Jaques de Ruilly, president ceans, laquelle rente apartient   au religieus de Molesme; ce depost fait, pour ce   qu'il n'a trouvé aucun qui ait volu pranre ne recevoir   lesdiz C solz, et afin que l'en ne luy puisse demander   peinnes, et consent que ladicte somme de C solz soit   baillée aux procureurs desdiz religieus, abbé et couvent,   ou à leur procureur deument fondé.
1405.
Samedi, IIJe jour de janvier.
Sur ce que entre messire Guillaume Daguin, prestre   et chanoine de Saint Aignen d'Orleans, et le chapitre   de Saint Aignen d'Orleans, les procureur du Roy et   du duc d'Orleans, d'une part, et l'Université d'Orleans   et aucuns supposts d'icelle Université, c'est assavoir   J.
de Corbye, Jehan de Rambures, Guillaume de Craon   et pluseurs autres, d'autre part, estoit meu un procès   ceans pour occasion d'un excès et bateure faicte en la   persone dudit Daguin, dont l'en disoit lesdiz singuliers   estre coulpables, et à occasion dudit procès, ladicte   Université eust privé ledit Daguin et ledit chapitre ou   capitulans dudit St Aignan de ladicte Université,   nonobstant inhibitions et defenses de la Court, maiz   ou contempt de ce eussent lesdiz de l'Université fait   pluseurs rebellions, excès et outrages contre l'onneur   de ladicte Court et en la persone d'aucuns huissiers ou   sergens royaulx, envoiez de par icelle Court, lesquelx   avoient boutez hors de leur assemblée, quant il faisoit   ou faisoient ou vouloient faire lesdictes inhibitions et   defenses; sur lequel procès et inobeyssance eussent les   coulpables esté adjornez en personne ceans, et au jour   fussent venus messire Baude de Mascon, docteur en   ladicte Université, et maistre J.
Thomas, procureur   general de la dicte Université, ceans, et par vertu de   certeinnes lettres patentes d'icelle Université eussent   dit à la Court qu'ilx avoient en mandement que, se   ladicte Court ne voloit renvoier ladicte cause à Orleans,   intimassent cessations.
Et pourtant, considerée la simplece   desraisonnable et arrogance d'icelle Université,   et que renommée estoit que tant en general, es faiz   d'estude comme autrement, et es particuliers et singuliers   supposts ladicte Université se gouvernoit mal,   eust ordonné que par lettres closes d'icelle Court   seroient aucuns mandez, comme fu fait selon la teneur   des lettres qui s'ensuit:   Venerabiles atque carissimi.
Zeli fervor et ea, quam circa   rei publice stabilitatem et permanentiam gerere debemus, cura,   sollicitudo etiam, propriique officii necessitas, preterea decor   regni, honor cleri, nec minus caritas et affectio quam erga vos   habemus, nos excitant, inducunt, immo impellunt ut scandalis   que statum vestrum dehonestant et prosternunt obviemus, et   ejusdem honestatem prosequamur atque augere enitamur.
Itaque, cum insolentie atque malorum morum procacis temeritatis   cetum vestrum hactenus tam fructiferum perturbantis,   inertie insuper atque desidie nonnullorum vestrûm rumores   dudum, sepe et multum nostras permoverint aures, mandamus   vobis, atque, si opus est, precipimus quatinus rectorem scolasticum,   vestros magistros J.
de Matiscone, Geraldum Bagouli,   procuratores nationum Francie, Acquitanie, Picardie, Burgundie   et Campanie, nec non magistrum J.
Thome, J.
de Corbye,  J.
de   Rambures, Guillelmum de Credonio, priorem de Fougieres,   Bertrandum Itier, fratrem prioris de Cemoy, Nycolaum Gehe,   Hutinum de Dicy, Henricum Quellet et Theobaldum Carpentarii,   bedellum vestrum, nonnulla honorem vestrum attinentia audituros   et coram nobis secunda instantis januarii personaliter staturos   transmittere nullatenus vos omittatis, quos feliciter conservet   Altissimus.
Scriptum Parisius, sub signeto Camere,  XVI decembris.
BAYE./  Et au jour dudit mandement, qui fu hier, n'eust envoié   aucuns icelle Université, mais seulement fussent venus   J.
de Corbye, nepveu de monseigneur le Chancellier   dessus nommé, Guillaume de Craon et Hutin Dicy   dessusdiz, et aussi eust icelle Université envoié lettres   excusatoires, contenens en effect que pour l'empeschement   de l'estude et pour defaut d'argent n'avoit   icelle Université peu obeir au mandement de la Court.
A delayé la Court à ordonner sur ce et respondre sur   lesdictes lettres excusatoires jusques à un autre jour,   et quant aus trois dessusdiz qui estoient venus en   obtemperant et obeyssant à la Court, elle leur a donné   congié d'eulx en retourner, jusques à ce que autrement   en ait ordonné.
Mercredi, VIJe jour de janvier.
Ce jour, la Court, pour ce que l'Université d'Orleans   avoit desobey à envoier aucuns que la Court avoit   mandé d'icelle Université, comme apert par le registre   du IIJe jour cy dessus, a ordonné que le graphier face   ung mandement au premier huissier ou sergent, par   lequel sera commendé à ladicte Université, sur quanque   ilz se puent mesfaire envers le Roy et sa Court, qu'ilz   envoient celx qui estoient mandez par icelle Court, et   aussi auxdiz singuliers, que à peinne de prise et expletation   de leur temporel ilz veignent et comparient   ceans personelment le IIJe jour de fevrier prouchain   venant.
Cedit jour, la Court a donné congié à maistre Phelippe   Villate d'aler hors en Picardie, pourveu que   laisse ydoine substitut.
Juesdi, VIIJe jour de janvier.
Cedit jour, messire Henry de Marle, president premier   ceans, sire Mahiu de Lignieres, maistre en la   Chambre des Comptes, Robert Le Tirant, J.
L'Escuier,   messire J.
Guellan, prestre, et Mahiu de Brichancourt,   executeurs du testament de feu monsr le viconte d'Acy,   ont soubmiz l'execution à la Court, de laquelle se sont   excusez et deschargez messire H.
de Marle et sire   Mahiu de Linieres dessusdiz, quant à mise, recepte et   rendre compte, maiz quant à conseiller ladicte execution   se sont offers et presentez.
Et se sont chargez de   faire le fait et charge, mise et recepte de ladicte execution   messire J.
Guellan, prestre, et Mahiu de Brichancourt,   escuier, dessus, à la requeste et conseil de leurs   co-executeurs.
Item, cedit jour, maistre Phelippe de Boisgillou et   maistre Pierre Le Fevre ont esté ordonnez à oir le   compte de ladicte execution.
Venredi, IXe jour de janvier.
Cedit jour, la Court a ordonné au graphier par une   requeste baillée par les gens de messire Charles de   Savoisy qu'il face delivrer audit messire Charles mil   et Vc frans qui sont au change Alexandre des Marès,   qui les avoit en depost pour acheter rente qu'il a trouvée   pour l'assiete faire à l'Université de Paris, selon   certeinne condempnation faicte par le Roy nostre Sire   en son hostel de St Pol, en aoust derrain passé.
Venredi, XVJe jour de janvier.
Ce jour, Aleaume Cachemarée a relaté au graiphe   que, pour ce que hier ly apparu certeinnement que   messire Charles de Savoisy, chevalier, ou ses gens et   officiers pour lui avoient acheté C libvres parisis de   rente rendues à Paris de messire Renier Pot, a fait,   par l'ordonnance de la Court, delivrer audit de Savoisy   ou à ses diz gens la somme de mil et Vc frans, deposée   au change Alexandre des Marez pour emploier en   fondation de certeinnes chappellenies au prouffit de   l'Université de Paris.
Item, a relaté ledit Aleaume qu'il a defendu à   J.
Hure et Miles Du Brueil, notaires ou Chastellet de   Paris, et en la presence desquelx ledit achat avoit esté   fait, qu'il ne rende les lettres dudit contract, ne ne   baille audit Savoisy ne à ses gens sanz le congié et   consentement de la Court.
Lundi, XIXe jour de janvier.
L'Université de Paris par un maistre en theologie a   proposé et dit que me Pierre de la Casteigne, maistre   en medicine, a demouré XXX ans en l'estude de Paris,   et fu licenciez en ars, en la premiere audition et en   medicine le second, et si a esté deputé legat ou fait de   l'union de l'Eglise, si supplie que la Court l'ait pour   recommendé en sa bonne justice, et par especial en   une cause que ledit Casteigne a ceans, qui touche   l'onneur du Roy, de l'Eglise et de l'Université et de   l'eglise de France, si vendront à demain les parties à   plaider.
Mercredi, XXJe jour de janvier.
Au jour d'ui, Raoulet Grison, clerc du Roy nostre   Sire, comme l'en dit, et du mareschal de Rieuz, lequel   avoit refusé à porter tesmoignage ceans un jour de la   sepmainne passée après disner devant aucuns de messeigneurs   de la Court, commissaires, et à qui à leur   commendement avoit desobey, et s'estoit defendu de   fait et rebellé à l'encontre des huissiers de ceans qui   par le commendement desdiz commissaires le vouloient   mener en la Conciergerie pour tenir prison, et les avoit   injuriez de paroles et par especial l'un d'eulx, après   ce que il eust esté prisonnier et eslargi et qu'il se fust   repenti pluseurs foiz en pleurant et disant qu'il estoit   abuvrez de vin à l'eure, est venus en jugement, et à   IJ genoulx et en pleurant a crié mercy à la Court à   mains joinctes, en suppliant qu'elle lui voulsist pardonner   son meffait, et aussy en suppliant audit huissier   pardon, pour quoy la Court a remiz au Conseil la   taxation de l'amende.
Venredi, XXIIJe jour de janvier.
Cedit jour, monsr l'evesque de Paris, d'une part, et   l'evesque de Lodeve, d'autre part, sur certain descort   qu'il ont ensemble à l'occasion des biens d'un prisonnier   larron qui est es prisons dudit de Paris, se sont   rapportez au jugement de la Court.
Lundi, XXVJe jour de janvier.
Cedit jour, a esté ordonné que un appellé Brifaudin,   sergent royal, qui estoit adjornez et estoit prisonnier   pour cause de certein argent que devoit avoir receu   pour la redemption d'aucuns prisonniers en Angleterre,   c'est assavoir messire Pierre des Essars et autres, s'en   ira jusques au landemain de mi caresme que comperra   en personne pour rendre compte, et est mise au neant   l'obligation qu'avoit fait ledit Brifaudin à un huissier   d'armes qui l'avoit emprisonné, et tout du consentement   de messire Phelippe des Essars, à la relation de   maistre Ja.
de Ruilly, president.
Cedit jour, a esté ordonné par requeste que mil escus   qu'avoit ordonné messire J.
de Poupaincourt, jadis   president premier ceans, pour la fondation de certeinnes   messes, seront mises devers la Court pour convertir   en la rente admortie desdictes messes que la   Court arbitre à L libvres parisis, et seront tenus le   chapitre de Roye, en l'eglise duquel lesdictes messes   avoient esté ordonnées, et les executeurs dudit Poupaincourt   de querir ladicte rente, pour laquelle, se   lesdiz mil escus ne souffisent, y sera fourni selon la   teneur du testament dudit defunct.
Mercredi, XXVIIJe jour de janvier.
Cedit jour, la Court, à la requeste faicte par l'abbé   de S.
Mard de Suessons, a octroyé que ledit abbé joisse   de son temporel pleinnement soubz la main d'icelle   Court.
Messire Guillaume de Vierville, chevalier, a asseuré   Guillaume Taupin et Thomas de Condey, auxquelx la   Court a defendu qu'il ne parlent outrageusement ne ne   meffacent audit chevalier, à peinne de grosses et arbitraires   peinnes.
Maistre J.
de Combes, procureur en Parlement, a   au jour d'ui eu congié d'aler à Pontoise pour faire certeinne   information en l'ostel Dieu d'icellui lieu.
Mercredi, IIIJe jour de fevrier, au Conseil.
Ce jour, a rendu le graphier IJ clefs du cofre de fer   appartenent à l'execution de l'arcevesque de Besançon,   qui estoit à S.
Cloud, ouquel n'avoit rien, comme disoient   les gens dudit Besançon, à Thiebaut Amaurri, familier   de Casin, à qui les executeurs l'avoient lessié.
Venredi, VJe jour de fevrier.
Cedit jour, comparurent messire Raoul du Refuge,   escolatre d'Orleans, messire Gerault Bagouli, docteurs   en ladicte Université regens, maistre J.
Thomas, licencié  in utroque et procureur general de  ladicte Université,   non pas comme tel, et les procureurs des nations   de France, de Picardie, Bourgoigne, Acquiteinne et   Champaigne, non pas comme procureurs, Guillaume   de Craon, J.
de Rambures, Hutin de Dicy, Henry Quellet,   et pluseurs autres estudians d'Orleans, auxquelx   la Court sur le gouvernement petit de ladicte Université,   tant en meurs que en faiz de l'estude, a parlé en   les reprenant, et par especial sur les cas plaidoiez le   Ve dudit moiz, et finablement a ordonné la Court que   les defaus de ladicte Université et aussy remedes seront   miz en certeinnes cedules par chacun desdiz docteurs   et Thomas ad partem et en secret, et  renvoieront devers   la Court leur adviz et lesdictes cedules, sanz ce que   l'un sache de l'autre, et puiz la Court advisera la provision,   et puiz en a renvoié lesdiz de l'Université.
Vendredi, VJe jour de fevrier, au Conseil.
Cedit jour, Pierre Le Nourrissier et Colin Tuebeuf,   poissonniers et bourgoiz de Paris, et fermiers du fossé   devers S.
Victor lez Paris, ont consigné et deposé   devers la Court la somme de X libvres parisis que   devoient au receveur de Paris pour le Roy nostre   Sire, pour le terme de la Chandeleur derrain passé,   pour ce qu'ilz ont esté contrains à paier ladicte somme   par Jaques de Buymont, huissier, par vertu de certain   arrest et executoire d'icellui donné au prouffit de   Pierre Marquier contre les prevost et procureur de la   Marchandise de Paris.
Au jour d'ui a esté dit au graphier que face lettre   à maistre P.
Le Fevre, conseiller du Roy, par laquelle   puisse faire inventoire des biens estans à Mayencourt,   appartenans à l'execution de l'arcevesque de Besançon.
Samedi, XXJe jour de fevrier.
Ce jour, la Court a defendu à peinne de Vc libvres   à Jehan Marcheou, chastellain de Touars, qu'il ne   mefface ne mesdie à Colart par soy.
Lundi, XXIIJe jour de fevrier.
Cedit jour, a dit monsr le president premier au   registre qui par la Court estoit ordonné que la main   du Roy mise aux biens de Bertran Bruneau avoit esté   levée par ladicte Court au proufit dudit Bruneau.
Juesdi, XXVJe jour de fevrier.
Ce jour, a esté levée la main des biens et corps de   Bertran Bruneau qui y estoit mise pour cause de   IIJc libvres en quoy avoit esté condempnez envers le   Roy, et si a la Court miz certain appel entrejeté par le   procureur du Roy d'une sentence donnée au proufit   dudit Bruneau par les gens des Requestes de l'Ostel   du Roy au neant.
Samedi, derrain jour de fevrier.
Aleaume Cachemarée a requiz qu'il soit enregistré   que, du congié et auctorité de la Court, il va ou païz   de Pons de Cardilhac pour executer l'arrest de la Court,   ce qui lui a esté octroyé.
Juesdi, Ve jour de mars.
Cedit jour, a esté publiée une lettre royal sur l'impost   d'une taille imposée sur les subgès de ce royaume.
Lundi, XIIJe jour d'avril.
Ce jour l'arcevesque de Toulette, nepveu du Pape,   est venu en la Court au jour d'ui et a exposé l'affection   que le Pape a à la Court, à laquelle a recommendé   les causes touchans les eglises et personnes d'eglise,   et oultre s'est offert à parler à nostre Saint Pere sur   ce que la Court voudra; laquelle Court a remercié en   la personne dudit arcevesque ledit S.
Pere et de sa   bonne affection qu'il a devers la Court, ce qui est   apparu en especial es prerogatives qu'il a données à   ladicte Court en son roole, et après ce s'est offerte   audit Saint Pere.
Mardi, XIIIJe jour d'avril.
Cedit jour, fu plaidoiée la cause d'entre Renault   d'Azincourt et autres, d'une part, et le procureur du   Roy, Pierre Aymery et autres, d'autre part, sur un   excès fait en l'ostel des filles dudit Aymeri soubz umbre   de mariage.
Mercredi, XVe jour d'avril.
Ce jour, avant les arrests, sur ce que l'en disoit que   les prevost et eschevins et loy de la ville de Cambray   avoient banni aucuns dont mention sera faicte cy après,   et dont procès avoit esté et estoit ceans, est appoincté   que l'evesque et les prevost et eschevins et loy de la   ville de Cambray, ou nom d'eulx et eulx faisans fors du   Roy des Romains, leur souverain signeur, et moiennant   certainnes lettres par eulx sur ce obtenues dudit   Roy des Romains, rendront et recevront l'abitation et   demourance de ladicte ville damoiselle Marie du Cavech,   Nycaise de Vaulx, Jaquemart de Dompierre, Jehan de   Billy, Hannequin L'Orfevre, Nycaise Daneau, Jaquemart   Huvot et Philibert Linart, boucher, que lesdiz de Cambray   avoient banniz et condempnez clers laiz, et leur   rendront tous leurs biens, se aucuns en ont esté prinz,   et se ilz sont en nature, ou sinon la juste valeur et estimation   d'iceulx, et promettront bonne paix et bon   accort avec lesdiz banniz et condempnez, et leurs   parens et amiz, et si les remetront et recevront aux   droiz, honneurs, franchises, libertez et prerogatives   des citoiens et habitans de ladicte ville, tout ainsi que   se onques n'eussent esté banniz ou condempnez; et   usera damoiselle Marie du Cavech et Girardin du Cavech,   son frere, de change et marchandise en la maniere   que les autres changeurs de ladicte ville en usent.
Et   seront tous les procès de court de Romme et des   cours de Reins et de Cambray et de Parlement, pour   occasion de ce et autrement faiz et encommenciez, miz   du tout au neant.
Et promettront lesdiz de Cambray   que, pour occasion desdiz procès et des choses par   lesquelles lesdiz banniz et condempnez avoient esté   banniz et condempnez, ne pour les circunstances et   dependances ilx ne leur porteront, ne feront ou feront   faire par eulx ne par autre injure ne villenie, ne à leurs   amiz, et ne les tendront, ne ne metront en aucuns   procès, et de ce bailleront si bonnes lettres, comme   l'en pourra faire en tel cas.
Et quant aux injures, despens,   dommages et interests lesdiz banniz et condempnez,   qui ont frayé toute leur chevance en ceste   poursuite pour la bonne esperance qu'il ont tousjours   eue de la bonne justice de la Court de Parlement, ilz   s'en sont rapporté du tout en la bonne ordonnance de   ladicte Court, laquelle a ordonné que l'argent, qui par   l'ordonnance et appoinctement de ladicte Court a esté   queully et levé pour l'issue du royaume pour la cause   dessusdicte par commissaires ordonnez à ce par le   bailli de Vermendoiz, sera baillé et delivré à ladicte   damoiselle et auxdiz Nycaise de Vaulx et Jaquemart de   Dompierre, qui ont fait et paié les despens de la poursuite   faicte contre lesdiz de Cambray.
Fait du consentement   de maistre Jaques Gregoire, vicaire dudit   evesque, Baudart de la Conquerie, receveur, Guerart   de Bousort, conseiller, et J.
Aubri, clerc des IIIJ hommes   et gouverneurs de la ville et cité devent dicte, pour ce   presens à ce en leurs personnes ou nom et soy faisans   fors comme dessus, d'une part, et maistre Jaques Le   Fer, procureur de Marie du Cavech, de Nycaise de   Vaulx, Jaquemart de Dompierre, J.
de Billy, Hannequin   L'Orfevre, Nycaise Daneau, Jaquemart Huvot et   Philibert Linart, boucher, d'autre part.
Venredi, XXIIIJe jour d'avril.
Cedit jour, l'Université de Paris est venue en la   Court, et, par la bouche d'un frere augustin, maistre   en theologie, a proposé et prinz pro themate: Docete     omnes, en le deduisant et concluant à ce que la Court,   quant elle sera appellée au Conseil sur le fait de   l'union de l'Eglise, mesme attendu que l'antipape de   Romme a envoié en l'Université par bulles et lettres   bonnes nouvelles, elle s'en weille acquiter, telement   que l'en puisse avoir brief union, et aussi que la Court   ne weille pas souffrir que des benefices qui ont esté   donnez ou temps de la substraction qui fu faite à   Nostre Saint Pere par le Conseil de l'Eglise et Court de   France, les procès touchans icelle substraction ne   soient demenez à Court de Romme.
Lundi, XJe jour de may.
Ce jour, la Court a commendé à maistre Jaques Le   Fer que soit avec maistre Michiel Mignon à l'encontre   de l'Université de Paris.
Mardi, XIJe jour de may.
Au jour d'ui, la Court a ordonné que maistre Guillaume   Barrau, secretaire du Roy et de monseigneur de   Berry, et Seguier Lauze auront delay de cy à lundi   pour bailler leurs lettres et procès mieux et plus   arreement à l'encontre des evesques de St Pons, du   Puy et pluseurs abbez et autres; et, quant au temporel   desdiz evesques, abbez et autres, qui estoit en la main   du Roy, la Court leur recroit soubz ladicte main   jusques à ce que autrement en soit ordonné, et, pendent   ce procès, s'il avient que aucuns desdiz evesques,   abbés et autres, dont le temporel estoit empeschié,   soit translaté ou alé de vie à trespas, la Court pourverra   auzdiz Barrau et Seguier, au regart du salaire   que demandoient auxdiz evesques, abbez et autres.
Mardi, derrain jour de juin.
Ce jour, la Court, oye la relation de maistre Guillaume   de Villiers, conseiller du Roy et commissaire   en ceste partie, a delivré aux Carmes de Paris par   requeste la somme de CCCC libvres tournois, restant de   plus grant somme venant des deniers et biens de   dame Perrenelle de Crepon, et laquelle somme estoit   en depost de par la Court au change demy sur le Pont.
Venredi, XVIJe jour de juillet.
Cedit jour, après disner, en la presence de messire   H.
de Marle, Y.
de Boisy, presidens, et pluseurs   autres conseillers du Roy nostre Sire ceans, maistre   J.
Hoynart, procureur de l'Université de Paris, et   pluseurs maistres d'icelle Université ont permiz que,   sanz prejudice de leurs droiz et privileges, frere J.
Bruillot, prisonnier en la Conciergerie, lequel avoit   demandé l'arcevesque de Rouen, lui soit bailliez et   rendus, attendu qu'ilz ont esté et sont anformez autrement   qu'ilz n'estoient au jour qu'ilz avoient fait ceans   leur requeste sur la reddition dudit prisonnier, et ce   ont requiz les parties estre enregistré.
Lundi, IIJe jour d'aoust.
Au jour d'ui, a relaté messire H.
de Marle, premier   president en Parlement, au graphier que à l'entrée de   juillet, à un jour, à l'issue du siege, messire Anthoinne   de Craon, chevalier, qui voloit aler espouzer femme   à Arras, doubtans que il ne fust pas à Paris au premier   jour d'aoust, renouvella dès lors pour ledit premier   jour d'aoust la caution de mil libvres que autrefoiz   avoit baillée pour ramener J.
de S.
Pere à tel jour que   plaira le eslargir de nouvel.
Mardi, XJe jour d'aoust.
Au jour d'ui, avant les Plaidoiries, la Court a   ordonné que jusques à la Septembresche, J.
de Saint   Pere sera elargi et interim fera tout  son effort de   contenter ses crediteurs, et aussy messire Anthoinne   de Craon et la femme dudit de S.
Pere le plegeront,   ut alias.
Mercredi, XIXe jour d'aoust.
Cedit jour, le Roy estant malade en son hostel de   Saint Pol à Paris de la maladie de l'alienation de son   entendement, laquelle a duré dès l'an mil CCC IIIIxx  et XIII, hors aucuns intervalles de resipiscence telle   quelle, et la Royne et le duc d'Orleans Loiz, frere du   Roy, estans à Meleun, où l'en menoit le Dauphin, duc   de Guienne, aagié de IX ans environ, et sa femme,   aagiée de X ans ou environ, au mandement de la   Royne, mere dudit Dauphin, Jehan, duc de Bourgoigne   et contes de Flandres, cousin germain du Roy   et pere de la femme dudit Dauphin, qui venoit au   Roy, comme l'en dit, pour faire hommage après le   decès de Phelippe, son pere, oncle du Roy jadis, de   ses terres, et pour le visiter et aviser, comme l'en   disoit, du petit gouvernement de ce royaume, souspeçonnans,   comme l'en dit, que la Royne n'eust   mandé ledit Dauphin pour sa venue, chevaucha hastivement   et soudainnement à tout sa gent armée de   Louvres en Parisis où il avoit geu, en passant par   Paris environ VIJ heures au matin, et aconsuit ledit   Dauphin, son gendre, qui avoit geu à Villejuyve, à   Gevisy.
Et ledit Dauphin, interrogué après salus où il   aloit, et si voudroit pas bien retourner en sa bonne   ville de Paris, a respondu que oy, comme l'en dit, le   ramena environ XIJ heures contre le gré du marquiz   du Pont, cousin germain du Roy et dudit duc, et   contre le gré du frere de la Royne et d'autres qui le   menoient.
Auquel Dauphin alerent au devant le Roy   de Navarre, cousin germain, le duc de Berry et le duc   de Bourbon, oncles du Roy, et pluseurs autres seigneurs   qui estoient à Paris, et le menerent ou chasteau   du Louvre pour estre plus seurement, dont se tindrent   mal contens lesdiz duc d'Orleans et la Royne, telement   que hinc inde s'assemblerent à Paris,  du cousté dudit   duc de Bourgoigne, le duc de Lambourc, son frere,   à grant nombre de gens d'armes et ou plat païz pluseurs   de pluseurs païz, et à Meleun et ou païz environ   du cousté dudit d'Orleans, pluseurs, comme l'en dit.
Que l'en avendra, Dieu y pourvoie, car en lui doit estre   esperance et fience, et non in principibus, nec in filiis     hominum, in quibus non est salus.
Juesdi, XXe jour d'aoust.
Furent apportées lettres closes de par le duc d'Orleans   devers la Court, quant l'en plaidoit, contenans  in somma que l'en avoit priz le Dauphin  contre la   volenté du Roy, de la Royne et du duc d'Orleans, son   oncle, et qui est le plus prouchain après pere et mere,   l'avoit l'en miz au Louvre, en commettant crisme de   lese magesté, comme à l'ayde de Dieu et de Nostre   Dame pençoit à maintenir, si requeroit la Court qu'elle   ne souffrist ledit Dauphin estre transporté, ne entré   plus gens d'armes par les portes de Paris pour paeur   de commotion.De data XIX hujus mensis.
Mercredi, XXVJe jour d'aoust.
Cedit jour, fu apportée une cedule à la Court, dont   la teneur est enregistrée en la fin de ce livre du Conseil   de ceste année, de par le duc de Bourgoigne par   maistre Baude des Bordes, son secretaire, de laquelle   cedule a autant baillié à l'Université de Paris, et en   pluseurs autres lieuz et citez de ce royaume, comme   l'en dit.
Venredi, XXVIIJe jour d'aoust.
Cedit jour, à matin et après disner, a esté plaidoiée   une cause de gage de bataille sur la mort de feu messire   Bernard de Castelbayart, chevalier, entre messire   Bertran de Terride, d'une part, et le sr de Castelbayart,   nepveu du feu de Castelbayart.Criminale.
Samedi, Ve jour de septembre.
Cedit jour, après disner, les IJ Chambres assemblées,   furent apportées lettres de creance, de par le duc   d'Orleans, par aucuns de ses officiers, avec lettres   patentes seellées du grant seel dudit duc, responsoires   à la cedule envoiée à la Court du XXVJe d'aoust derrain   passé, dont la teneur est ou livre des   Ordonnances.
Samedi, XIJe jour de septembre.
Cedit jour, ont presenté lettres seellées des seaulx   des ducs de Bourgoigne, de Lambourc et le conte de   Nevers, freres, par IIJ ou IIIJ chevaliers ceans de par le   duc de Bourgoigne, lesquelles lettres estoient comme   replicatives aux lettres envoiées par le duc d'Orleans,   de toutes lesquelles la teneur est contenue ou livre   des Ordonnances.
Cedit jour, fina le Parlement, et fu dit, comme   puiz XVe avoit esté ordonné par lettres patentes   royaulx, que par les vacations s'aucuns des seigneurs,  in debito et competenti numero, vouloient  venir ès   Chambres et juger des procès, gaigneroient et averoient   leurs gages.
Juesdi, IIIJe jour d'octobre.
Cedit jour, a esté commandé, et autre foiz au graphier,   qu'il signast la commission d'entre Guillaume   de Buschaille, d'une part, et la dame de Giac, d'autre   part, à maistre Phelippe de Boisgillou, J.
Charreton   et G.
Petit Sayne, et cuilibet cum adjuncto, non obstant   qu'elle fust distribuée à maistre O.
Gencien et Ja.
du Gard, car les dessusdiz sont du païz, et a esté Gencien   recompensé par Charreton, ou cas qu'il feroit   l'enqueste, et aussi sera recompensez du Gard par   cellui qui fera ladicte enqueste.
Mercredi, derrain passé, qui fu XVIIJe jour de ce moiz   (de novembre), les maistres, procureur et escoliers et   chappellains du college de Dormans fondez à Paris ou   Cloz Brunel, des bourses desquelx la collation est nouvellement   devolue et venue à la Court de ceans par le   trespas de messire Guillaume de Dormans, jadis arcevesque   de Senz, nepveu de messire J.
de Dormans, en   son temps, chancellier de France et cardinal au temps   du regne du roy Charle quint, pere du Roy present,   lequel cardinal fonda ledit college, et aussi par le   moien d'un certain accort ou arrest fait et passé ceans   entre l'abbé et couvent de S.
Jehan ès Vignes lez Suessons,   d'une part, et lesdiz escoliers et ledit Guillaume,   d'autre part, dont la teneur appert ou livre des   Ordonnances de ceans, sont venus ceans et ont fait   reverence et obeyssance à ycelle Court en suppliant   qu'elle les ait pour recommendez, et ce ont requiz   estre enregistré.Commissarii deputati pro collatoribus  Marle et Mauger.
Samedi, XXJe jour de novembre.
Cedit jour, messire Henry de Marle, chevalier et   premier president ceans, en pronunçant l'arrest d'entre   maistre Matelin Waroust, clerc et notaire du Roy, et   clerc au Tresor, d'une part, et maistre Mahiu de   St Omer, et Raymon Lorier, notaire du Roy, d'autre   part, pour ce que ledit Matelin s'appelloit en ses   lettres graphier du Tresor, dist que la Court de ceans   estoit souverainne Court du royaume et si notable que   chascun veoit et savoit, et pour ce appartenoit bien   que les offices de la Court eussent preeminence et auctorité   singuliere, tant en nom que autrement, devent   tous autres, et pour ce qu'en nul lieu hors ceans   n'avoit, ne ne devoit estre aucun qui se doie appeller   graphier, et que nul ne doit estre appellé graphier,   sinon le graphier de ceans, si defendi à tous clercs   que nul ne se appellast d'ores en avant graphier,  alias  la Court le punira, et pareillement que autres sergens   d'autres chambres ou cours de justice ne se appellassent   huissiers, hors les huissiers de ceans.
Lundi, XXIIJe jour de novembre.
Cedit jour, furent leuz en la Court certains articles   par maniere de memoire, qui par la Court avoient   esté faiz et baillés au Grant Conseil du Roy sur les   defaus qui sont en la justice de ce royaume pour icelle   reformer, et par l'ordonnance de nos seigneurs les   ducs de Berry, d'Orleans, de Bourgoigne, de Bourbon,   les roiz de Jherusalem et de Navarre, à l'occasion   du debat qui avoit esté entre les ducz d'Orleans et de   Bourgoigne, dont registre a ou moiz d'aoust derrain   passé et ou livre du Conseil, et plus à plain ou livre   des Ordonnances, et pour ce que le Grant Conseil   approuva assez lesdiz articles, ordonna oultre que,   sur lesdiz articles, la Court advisast les remedes et   les responses auxdiz articles et defaus, et fussent articulées;   pour quoy ycelles remedes et adviz furent leuz   en la Court, afin que, s'il y avoit aucune chose à corriger,   fust corrigée par icelle Court pour plus seurement   estre leuz et baillez audit Grant Conseil, et par   ce soit miz remede auxdiz defauz faiz en la justice,   comme dit est.Dicte ordinationes prius rupte quam     lecte fuerunt.
Mardi, XXIIIJe jour de novembre.
Cedit jour, a vaqué la Court audit Conseil à visiter,   lire et conseiller les remedes articulez sur les defaus   de la justice de ce royaume, articulez et bailliez au   Grant Conseil pour y pourveoir, selon ce que enjoint   avoit esté à la Court, comme dit est dessus, le XXIIJe de   ce moiz.
Juesdi, XVIJe jour de decembre.
La Court a ordonné que, pour les abuz et entreprises   qui, à Paris et en la viconté de Paris, sont fait   par pluseurs de la court ecclesiastique de l'evesque   de Paris, ou prejudice du Roy et de ses subgiez, information   sera faicte par maistre P.
Drouart et O.
Baillet,   conseillers du Roy nostre Sire.
Samedi, XIXe jour de decembre.
Au jour d'ui, la Court a envoyé le graphier de ceans   au Chancellier lui dire, de par la Court, qu'il seellast   certain adjornement en cas d'appel et d'attemptas   pour les habitans de Bar sur Aube, appellans à l'encontre   d'un des serviteurs de la duchesse d'Orleans et   un sergent appellé Jaquet de Chaalons, à l'occasion   de la capitenie dudit Bar qui estoit donnée audit serviteur   appellé Pirmen, lequel adjornement estoit signé   par la Court, ou defaut dudit Chancellier qui l'avoit   refusé auxdiz habitans,alias, la Court  y pourverroit,   auquel graphier a respondu ledit Chancellier que le   seelleroit.
1406.
Samedi, IJe jour de janvier.
Cedit jour, a ordonné la Court que maistre Loiz   Blanchet, prisonnier, duquel la prison avoit esté extendue   par le Palaiz jusques à au jour d'ui, demourra en   cest estat jusques à lundi prouchain, et ce pendent sa   partie adverse verra les lettres par lui impetrées.
Juesdi, VIJe jour de janvier.
Avant les Plaidoiries, fu dit au graphier que certain   accort, que messire Pierre de Craon, Anthoinne, son   filz, et le sire de Honcourt requeroient estre receu et   passé ceans, n'y seroit point passé ne receu, maiz   alassent les parties ou Chastellet le passer, se bon leur   sembloit.
Juesdi, XIIIJe jour de janvier.
Cedit jour, Colart de Laon, peintre, a promiz de   parfaire le tableau et ouvrage qui est ou parquet de   Parlement dedans le mi-caresme, par ce que J.
de la   Cloche, bourgoiz de Paris, qui avoit donné ledit tableau,   outre ce que ledit Colart avoit eu de lui, lui a delivré   et baillié XIJ frans, l'entention toutevoie dudit Colart   est que, se il aura plus desservi qu'il n'a eu, que les   commissaires à oïr les parties lui facent raison.
Mercredi, XXe jour de janvier.
Au jour d'ui, pour ce que certain arrest ou jugié   avoit esté fait en la Chambre des Enquestes d'entre   messire Gaucher de Chastillon, curateur de messire   J.
de Chastillon, son frere insensé, d'une part, et la   contesse de Harcourt, d'autre part, et icellui arrest,   avant ce que l'en l'eust pronuncié, eust esté revelé,   comme l'en creoit verisimiliter,  parce que le Roy et   aucuns de nosseigneurs avoient mandé les presidens   de ceans, et avoient volu et voloient que ledit procès   fust veu par les trois Chambres, et, au contraire, ledit   Gaucher avançoit ledit arrest, et sur ce eust presenté   lettres patentes à la Court, a esté dit et ordonné que   ledit arrest sera pronuncié des premiers qui se   pronunceront.
Au jour d'ui, maistre Pierre Le Pingre, clerc et   negociateur de messire J.
Le Meingre, chevalier,   mareschal de France, a dit en la Court que, pour ce   que les habitans de Brive la Gaillarde requeroient leur   estre pourveu de gens d'armes ou de finance pour   gens d'armes, à resister à l'entreprise de fait et guerre   que à eulx et aux païz d'environ leur faisoit messire   Raymon de Turenne, chevalier, entre lequel, d'une   part, et ledit mareschal estoit ceans procès de la conté   de Beaufort en cas de nouvelletté, pour quoy estoit   certainne finence en la main de la Court, comme en   la main du Roy, laquelle lesdiz habitans demandoient   leur estre baillée et prestée, que ledit mareschal avoit   dit que de ce et de ses autres choses de ce royaume   lui plaisoit que le duc de Berry en feist à sa volenté,   à laquelle se rapportoit; pour quoy maistre Renier de   Bouligny, clerc et secretaire dudit de Berry, a dit de   par le duc que lui plaisoit que l'en preist de ladicte   finance pour pourveoir auxdiz habitans jusques à la   somme de IJm escus, pourveu que se obligeront de les   restituer tempore et loco.
Samedi, XXIIJe jour de janvier.
Ce jour, messire Jaques de Bourbon, chevalier et   parent du Roy, est venus à la Court atout lettres de   creance, et a requiz, de par le Roy, que l'arrest, en   quelque estat que fust de pronuncer, se en ce estat   estoit, d'entre la contesse de Harcourt, tante du Roy,   d'une part, et messire Gaucher de Chastillon, chevalier,  nomine quo procedit, d'autre part,  fust differé de   cy à mardi prouchain, sur quoy lui a esté respondu   que l'en en feroit du miex que faire se pourroit.
Et,   pour ce que ceste responce, comme trop general, ne   lui souffisoit pas, a esté sur ce conseillée la Court,   present ledit de Bourbon, qui est du Conseil du Roy,   et considerées les ordonnances de ceans et de pluseurs   roiz, et aussy que le Roy paravant envoia lettres   patentes de haster la besoigne ceans, a esté dit que   l'en ne differeroit point.
Samedi, XXXe jour de janvier.
Cedit jour, en la Tournelle criminelle où estoient   pluseurs des seigneurs laiz de ceste Court, a la Court   obtemperé à certeinnes lettres obtenues par les fermiers   de Tholouse et a miz l'appellation au neant, et,   en obtemperant à certeinnes autres lettres obtenues   par maistre J.
de Ruilly, la Court a renvoié et renvoye   les parties par devant les generaulx sur le fait de la   justice ou païz de Languedoc au XXe de mars prouchain   venant, touz despens reservez en diffinitive.
Ce jour, a la Court commiz messeigneurs H.
de   Marle, president, et R.
Mauger à conferer les bourses   du college de Dormans,et cetera facere que, juxta     accordum in Curia dudum passatum, facere debet Curia.
Venredi, Ve jour de fevrier.
Au jour d'ui, la Court a defendu à maistre Pierre   de Perach, clerc et licencié, sur peinne d'encourre   l'indignation du Roy et de la Court, c'est de corps et   de biens, que en nulle maniere il ne conseille, ne ayde,   ne conforte messire Raymon de Turenne, chevalier,   ou prejudice du Roy, de son honneur, ne de sa Court,   maiz le induise et enhorte de son povoir à obeir au   Roy et à sa Court, et à leurs commendemens, comme   bon vassal et loyal doit faire à son seigneur.
Samedi, VJe jour de fevrier.
Messire Estienne Haton, prestre et chanoinne d'Arras,   requiert à l'encontre de l'evesque et chapitre   d'Arras provision de juge en un cas dont est accusez   à tort, provision de vivre et eslargissement.
L'evesque d'Arras dit au contraire que partie, c'est   assavoir Haton, est accusez et souspeçonnez crimine     pessimo dont s'est rendu coulpable, parce que s'en   fui, dont deust avoir la cognoiscence, maiz se la Court   welt ordonner juges, de par Dieu soit, maiz Haton ne   sera point eslargi.
Chapitre d'Arras consent que la Court baille juges   audit cas, maiz de l'eslargir non.
Si a appoinctié la   Court que maistres J.
Charreton, G.
Ponce et Ja.
Gelu, conseillers du Roy, seront juges en la cause et   appelleront avec eulx maistres G.
de Gaudiac et autres   de la Court, ou cas que les parties ne s'accorderont de   juges, et fait la Court provision audit Haton de XL livres.
Au jour d'ui, a dit la Court au graphier que le sire   de Terride et celx qui avoient plegié et cautionné   Diago d'Avesche, escuier, ont rappellé ladicte caution   et plegerie.
Mercredi, XVIJe jour de fevrier.
Cedit jour, à l'occasion de certeinnes lettres baillées   par le Chancellier au graphier et envoiées ceans   pour presenter, lire et publier ès Chambres de ceans,   contenens en substance que, pour pluseurs très grans   defaux et negligences que ou fait de la justice estoient   ès IIJ Chambres de Parlement, parce que pluseurs de   conseillers dudit Parlement avoient obtenu lettres de   gages à vie, pour quoy le Roy rappelloit tous gages à   vie desdiz conseillers, fors de ceulx qui avoient servi   XX ans et au dessus, et oultre ordonnoit que les presidens   de Parlement contraignissent et peussent contraindre   lesdiz conseillers par suspension de leurs   offices et par autres voies à faire leur devoir, en leur   donnant de ce plain povoir et auctorité; maistre   Robert Mauger, de par la Court, presens icelles   IJ Chambres dessusdictes, prist la parole de l'appostre:      Solliciti servare unitatem in vinculo pacis,et   alibi,non sint in vobis scismata,et alibi,  non sitis inanis   glorie cupidi, neque inter vos contendentes, nec vobis   invicem invidentes, en debatant lesdictes lettres de  falseté,   surreption et iniquité, contre l'onneur mesme des   presidens, quant au premier point, et aussi comme   de nulle valeur, et non soustenables quant au point de   la contrainte, car les presidens n'estoient que membre   de la Court, comme les conseillers, ja soit ce qu'il   eussent prerogation d'avancer les besoignes et arrests,   et, comme ilz ne peussent suspendre ne priver le   moindre procureur de ceans, maiz la Court, par plus   fort raison, ne povoient ne ne devoient suspendre lesdiz   conseillers de leurs offices, attendue aussi l'auctorité,   noblesse et preeminence desdiz conseillers, toute   notoire, et l'auctorité souverainne de ceste Court qui   estoit communement nommée fonteinne de justice,   par quoy l'en devoit avoir et tenir lesdiz conseillers   en grant reverence et honneur, et non pas les mannier   ou demener, comme enfans d'escole, sers ou serviteurs;   car mesme le Roy en ses ordonnances, en   ses lettres et mandemens les honeure grandement,   les appellans maistres de son Parlement et tous autres   seigneurs; si n'est pas raison que soient en telle subjection,   car aussi sont il en grant nombre, à ce que   s'aucun ou aucuns presidens ou aucuns d'eulx  invicem  avoient ou sur eulx ou contre eulx indignation, que   un, ne IJ, ne IIIJ, ne VJ ne les puissent pas punir, maiz   toute la Court.
Oultre disoit qu'il ne faloit ja causer   ladicte lettre pour venir à la provision faicte par icelle   lettre, qui estoit moult petite et de très petit proufit au   Roy, car toute la provision ou ordonnance, hors miz   les exceptez, ne comprenoit que V ou VJ, desquelx les   uns avoient servi le Roy XIX, les autres XVIIJ, les   aucuns XVIJ ans, et l'exception estoit de celx qui   avoient servi le Roy vint ans, que le Roy voloit joir   de gages à vie,tandem, à fin, après pluseurs paroles,   que la lettre fust revoquée, dessirée et corrigée ou   amandée.
Sur quoy s'excuserent les presidens par la   bouche de messire H.
de Marle, premier president, en   disant qu'il ne tendoient tousjours que à paix, et ceste   est la fin de la Court et d'eulx,quia opus justitie     pax, ne ne se voloient point donner l'auctorité contenue   en ladicte lettre,quia scriptum est, constitui te     unum ex illis non extollaris, en soy excusant et en   disant que par eulx, ne à leur instance, ne en leur   presence, ne par leur conseil ladicte lettre n'avoit   esté empetrée, ne faicte.
Et fu tandem  conclu que la   Court requeroit que ladicte lettre fust dessirée, revoquée   et refaicte, et après ce fu ordonné par le Chancellier,   qui, pour autre chose cy après contenue,   survint à la Court, et avec lui les evesques de Noyon,   de Paris, de Chalon et de Saint Flour, que ladicte   lettre seroit corrigée et refaite.
Item, après ce à conclurre ou procès d'entre messire   Olivier de Mauni, d'une part, et le Borgne de la   Heuze, chevaliers, d'autre part, sur le plaidoié du   XIJe de janvier derrain passé, et tout veu, a esté conclu   que l'en attendroit la santé du Roy, lequel, si   voloit ou welt croire le conseil de la Court, ne mettra   à Saint Maalo en Breteigne pour capitain ne ledit Olivier,   ne ledit Borgne.
Mardi, XXIIJe jour de fevrier.
!Messire Pierre Symeon, prestre, executeur du testament   de feu madame Ysabel de Germaincourt,   dame de Baucey, a au jour d'ui baillié à la Court la   somme de soixante escus d'or, laquelle somme ladicte   Ysabel avoit laissié en sondit testament à ladicte Court   pour emploier en livres ou en autres usages, au plaisir   d'icelle Court, et a requiz ledit Pierre ce estre   enregistré, et a eu autant du registre signé par le   graphier.
Vendredi, XXVJe jour de fevrier.
Cedit jour, la Court a defendu à maistre Dominique   qu'il ne mesdie, en quelque maniere que ce soit, à   maistre N.
d'Orgemont.
Mercredi, VIJe jour d'avril.
Ce jour, la Court a octroyé à Josserant Frepier, à   l'encontre du roy de Castelle, sommation pro prima    vice en cas de marque, tout consideré.
Samedi, XXIIIJe jour d'avril.
Ce jour, ont esté revisitées les ordonnances sur le   fait de la justice, qui, autre foiz, avoient esté avisées   pour bailler devers le Grant Conseil par l'ordonnance   de nos seigneurs de France, et autre chose n'a esté fait.
Mardi, XXVIJe jour d'avril.
Ce jour, a esté la Court empeschée, pour ce que   pluseurs des presidens et autres des seigneurs sont   alez devers nosseigneurs pour certeinnes rebellions   faictes ou païz de Guienne et de Languedoc contre   l'execution d'un arrest obtenu par Regnault de Murath   contre Pons de Cardilhac, et pour ce n'a pas esté   plaidoié.
Cedit jour, après ce que par la Court, ou m.
N.
d'Orgemont et J.
Accart, commiz à ce, le graphier   present, fust avisié que les sieges et bancs et porches   de la Chambre du Parlement estoient vielx, derompus,   et moult malhonestes, et aussy malaisez et trop bas   d'environ pleinne paume ou demi piet, pour quoy   l'en ne povoit entendre les advocas si bien qu'il apartenoit,   et pour ce eust esté fait marchié à Guillaume   Cyrace, par la maniere qu'est contenu en la fin du   Conseil de ceste année, bourgoiz et hucher à Paris,   pour le priz de IJc escus qu'il en doit avoir, parmi ce   qu'il rendra tout prest et assiz à ses despens hors   ferreures dedans la Toussaint prouchain venant, et ce   a promiz en la main du graphier, ycelle Court a ledit   marchié approuvé, et ordonné que ...
de certain argent   estant devers ledit graphier, venant d'une amende en   laquelle avoit esté condempné J.
Corieu, procureur   ou Chastellet, envers le procureur du Roy.
Mercredi, XXVIIJe jour d'avril.
Cedit jour, oultre les seigneurs cy-dessus nommez,   furent au Conseil pour le fait des marques, et par especial   pour conseiller sur certain accort avisié entre   aucuns officiers et gens du Roy, d'une part, et les   gens et officiers du roy d'Arragon, d'autre part, au   regart des marques ou temps passé hinc inde  adjugées,   et dont l'execution pendoit:   Messire Arnault de Corbye, chancellier, le patriarche   d'Alexandrie, l'arcevesque d'Aux, l'evesque de Paris,   l'evesque de Tournay, l'evesque de Limoges, l'evesque   de S.
Flour, m.
Jaques de Ruilly, president, m.
Tristan   du Boz, m.
E.
de Laitre, m.
P.
de l'Esclat, m.
A.
Marchant, m.
B.
Quantin, m.
J.
Boyer, m.
P.
Buffiere.
Il a esté ordonné que Loiz Jehan qui se opposoit audit   accort sera oy à demain.
Sur ce que le bailly de Tournay et de Tournesis   avoit requiz à la Court que aucun ne fust receu en son   office de bailli, ne d'icellui ne fust aucunement despoinctié   sanz le oïr avant, attendu qu'il offroit à respondre   par peremptoire à ce que l'en lui voudroit   demander à l'occasion d'aucunes informations que l'en   disoit estre faictes contre lui, a esté respondu en la     requeste baillée par escript par ledit bailly:Audietur,   antequam aliquid minutetur.
Actum XXVIIJ aprilis  CCCC VI, et ce a requiz estre enregistré en la  Court   ledit bailly.
Mercredi, Ve jour de may.
Ce jour, la Court a appoinctié que toutes informations   cesseront contre le bailli de Tournay et de Tournesis,   et s'en pourra aler jusques à ce que, veuz le procureur   du Roy les cas qui lui seront baillez, en sera   autrement ordonné, attendu que ledit bailli a offert à   respondre personelment et peremptoirement ceans à   ce que l'en lui voudra demander.
Lundi, XVIJe jour de may.
Cedit jour, la Court a eslargi J.
du Ru, prisonnier   en la Conciergerie et nagueres geolier d'icelle, pour   occasion de certeins prisonniers qui s'en estoient   eschappez de ladicte Conciergerie, par Paris,sub penis   et summissionibus et moiennant caution de LX libvres   que ledit du Ru sera tenus de bailler.
Mardi, XVIIJe jour de may.
Messire Foulques d'Acre, chevalier, est au jour d'ui   venu au registre, à heure de vespres, et a dit que non   obstant qu'il fust adjornez au XXJe de ce moiz ceans   pour asseurer maistre Oudart Correl, procureur ceans,   estoit prest de l'asseurer, et voloit que l'asseurement   vaulsist autant comme s'il l'eust asseuré ledit jour, si   plaist à la Cour, car il faloit ledit chevalier partir sur   heure et chevaucher nuit et jour pour estre à la   besoigne et bataille de Brantosne.
Juesdi, XXVIJe jour de may.
Ce dessusdit jour, a presenté l'Université, par maistre   Pierre Cauchon, maistre J.
Broillot et autres, IJ lettres   royaulx par lesquelles principal et executoire est mandé   à la Court qu'elle face justice au procureur du Roy et   à ladicte Université sur certeinne espitre injurieuse   faicte et envoiée par l'Université de Tholouse dès le   temps de la substraction faicte au Pape et contre icelle,   en la deshonneur du Roy, de son Conseil, de son   royaume et de ladicte Université, et ont requiz lesdiz   Cauchon et Broillot ce estre enregistré.
Et cedit jour ladicte Université, en grant compaignie   et assemblée, tant d'icelle Université que des   seigneurs des deuz Chambres, de prelas et des maistres   des Requestes de l'Ostel du Roy, proposa par la bouche   de maistre Pierre Plaoul, maistre en ars et en theologie     et chanoinne de Paris, en disant pour theme:Querite   pacem civitatis et orate pro ea.
Jeremie, XXIX,   hystoria prophetalis...
Après ce se leva maistre J.
Petit, maistre en theologie,   qui dist que l'entente de l'Université estoit de   monstrer en especial la faute et injure de ladicte espitre   et declarer certains poins des griefs intollerables faiz   par le Pape et ses officiers à l'Eglise, pour quoy   requiert de par l'Université jour à proposer lesdiz   poins,singillatim et en especial.
Si leur a octroié la   Court tel jour que voudront eslire, si se sont arrestez   pour jour à d'ui à VIIJ jours, après leur a esté dit   par la Court, que pour ce que la matiere est grande,   grosse et notable, et est expediens que chacun l'oie   et entende, que le jour que parleront proposient en   françoiz, pour ce que touz ceulx qui viennent ceans   oïr les Plaidoiries n'entendent pas latin.
Et ancor   après ce, a requiz l'Université que, pour ce que ladicte   espitre est notoirement diffamatoire, et se dampne de   soy, et fust cheue du ciel, requierent que s'il y a   aucuns à qui il touche et qui weillent aucune chose   dire que comparient audit jour, si leur a dit la Court   qu'il baillient les noms et surnoms d'iceulx, et il leur   sera signifié que, se aucune chose wellent dire, comparient   ledit jour.
Venredi, XXVIIJe jour de may.
La Court ce jour a ordonné que maistre N.
d'Orgemont,   G.
Petit Sayne, P.
Lefevre et R.
Mauger   interrogueront ceulx que l'Université de Paris leur baillera   sur le fait d'une espitre injurieuse pieça envoiée   au Roy, à la Court et à ladicte Université par l'Université   de Tholouse sur le fait de l'universale substraction   jadis faite au Pape.
Lundi, VIJe jour de juin.
Nota, septem folia sequentia, multum excellentia et   notabilia in propositionibus sequentibus factis per   excellentes clericos et doctores Sacre Scripture in presenti   Curia./  Mercredi, XVJe jour de juin, au Conseil.
Et cedit jour, entre VJ et VIJ heures à matin et assez   tost après VJ heures, quant l'en visitoit les requestes   en la Chambre, apparu eclipse de soleil tel que le   soleil, qui une heure paravant luisoit moult bel, net et   cler, souffri tel defaut de clarté ou bas monde que l'en   ne voioit ne que à l'eure de X heures de nuit ou environ   IJ heures après minuit, et dura ce l'espace de la   XIJe partie d'une heure ou environ, par especial en   nostre climat.
Venredi, XVIIJe jour de juin.
Cedit jour, les notaires du Roy, sur certeinnes lettres   qu'il avoient obtenues du Roy sur le paiement de leurs   gages, c'est assavoir de Vm sur l'emolument du seel, à   quoy s'estoit opposé le Chancellier, et mil sur les   amendes, ont baillié certeinne requeste sur l'enterinement   desdictes lettres, et en cas d'opposition venir   ceans dire la cause d'opposition et d'oster l'empeschement   miz aux bourses par ledit Chancellier et audiencier,   sur quoy n'a pas esté ordonné, en attendant que   les parties s'accordassent sanz procès.
Mardi, XXIJe jour de juin.
Fu si grant tempeste au lieu du Landict et à S.
Deniz   que, comme relatoient aucuns des seigneurs de la   Court et de l'evesque de Paris, y chut greelle aussi   grosse qu'est le poin à un homme et plus ancores.
Mercredi, XXIIJe jour de juin.
Cedit jour, la Court a defendu à me Henry Mauloué,   audiencier de la Chancellerie, qu'il ne delivre l'argent   de la Chancellerie ou seau d'icelle à aucun jusques à   ce que la Court en ait autrement ordonné, et ce a esté   à la requeste des notaires, et a dit la Court audit Mauloué   que, si se voloit opposer ne estre oy, qu'il venist   venredi prouchain, à quoy dist que la distribution   dudit argent ne lui appartenoit pas, et qu'il ne se opposoit   pas.
Samedi, XXVJe jour de juin.
Ce jour, la Court a ordonné et ordonne que les advocas   et procureurs soient prests chascun jour que l'en   plaidera après disner à IIIJ heures de leurs causes,  aliàs  sera executé chascun advocat de LX solz et procureur   de XL solz, qui defaut fera.
Mercredi, derrien jour de juin.
Cedit jour, le procureur du Roy et l'Université de   Paris requierent que l'espitre de l'Université de Tholouse   envoiée dès l'an CCCC I au Roy, et contre laquelle   a ceans esté proposé par l'Université et par les gens   du Roy,sine expectatione seu procrastinatione judicetur,  attendu qu'elle est dampnable de soy, et fussent   les compositeurs ou compositeur mors, à quoy la   Court leur a dit que, pour ce que l'Université avoit   requiz defaut contre maistre Guigon Flandin, que l'en   dit compositeur de ladicte epistle, et adjornement,   attendoit à juger l'un avec l'autre, à quoy ont dit ceulx   de l'Université que, attendu que ladicte Université de   Paris a grosses besoignes entreprises pour le bien   publique, et ne puet pas vacquer à tant de choses   ensemble, comme poursuir ledit Guigon qui se defuit   et rend fuitif, et si est fait separé, si welent et   requierent, attendu ce que dit est, le jugement sur   ladicte espitre, et puiz après à leur bon temps et loisy   poursuiront leur defaut et ce que ont à poursuir à   l'encontre dudit Guigon, pour quoy a esté ordonné   que venredi prouchain s'assembleront les Chambres   et prelas estans du Conseil, et sera rapportée la besoigne   en Conseil pour juger.
Venredi, IJe jour de juillet.
Cedit jour, environ VIIJ heures, se sont assamblez   au Conseil en la Grant Chambre de Parlement, sur ce   qu'avoit esté requiz par l'Université de Paris et le procureur   du Roy mercredi derrien passé touchans ladicte   Université de Paris et ledit procureur du Roy sur l'adjugement   de certeinne epistle envoiée au Roy par   l'Université de Thoulouse dès l'an CCCC I contre l'ordonnance   faicte sur la substraction qui par avant avoit   esté faicte au pape Benedic XIIIe, c'est qui s'ensuivent:   messire H.
de Marle, Pierre Boschet, Y.
de Boisy,   presidens.
A conseiller se l'en jugera l'espitre de Tholouse dessus   dicte sanz appeller ceulx de l'Université de Tholouse,   attendu que en icelle s'offrent à la soustenir   envers et contre tous.
Dit a esté et conclu que l'espitre dessusdicte, les   lettres de la restitution de l'obeyssance et tout ce qui   appartendra à la matiere sera veu, et puiz les seigneurs   diront et delibereront ce que bon leur semblera.
Samedi IIJe, mercredi VIJe, venredi IXe jour de juillet.
A conseiller ladicte epistle de Tholouse.Non est   conclusum.
Mardi, VJe jour de juillet.
Le duc de Bourgoigne dit que, comme ait esté ceans   proposé contre une epistle Tholousainne par le procureur   du Roy, le duc de Berry et l'Université de Paris,   et il soit informé qu'elle soit moult diffamatoire contre   l'onneur du Roy, de son sanc et de son Conseil, il se   adjoinct avec lesdiz procureur du Roy, de Berry et   de l'Université, et tient les conclusions faictes par les   dessusdiz comme faictes par lui, et aussy pareillement   s'adjoinct avec les dessusdiz à l'encontre de messire   Guigon Flandin, que l'en dit compositeur de ladicte   epistle, en faisant pareilles conclusions comme autrefoiz   ont esté faictes par les dessusdiz tant contre ladicte   epistle que contre ledit Guigon, et requiert ce estre   registré et en avoir lettre.
Depuiz l'Université, ou le recteur et les deputez   d'icelle, sont ceans venus, et ont presenté lettres   patentes royaulx, contenens mandement de delivrer le   jugement de ladicte epistle tant en jours de Conseil   que de Plaidoiries, et sanz intervalle de temps; après   la lecture desquelles lettres a proposé et dit me J.
Petit, maistre en theologie, de par ladicte Université,   que pour ce que pluseurs empeschent ledit jugement   de l'epistle, et, par especial, aucuns dimenche derrain   passé, à l'eure de XJ heures de nuit que le Roy se voloit   coucher et aler dormir, aucuns lui requirent que ledit   jugement fust differé, et se n'eussent esté aucuns amiz   de l'onneur du Roy et de l'Université, eussent empeschié   ledit jugement, qui est moult grant peril au Roy   et à sa lignée et au royaume, car s'il avenoit que la   chose demourast empeschée et le Roy mouroit, veu   que ladicte epistle maintient le Roy scismatique, l'en   pourroit conquerir le royaume, comme le Roy mesme   conquist in simili casu heresis la  conté de Tholouse,   et en tel cas aussi conquist le bastart d'Espaigne le   royaume de Castelle, pour quoy à obvier à telx perilx   et aventures requierent l'acceleration du jugement de   ladicte epistle et dient qu'il ne cesseront de venir de   jour en jour jusques à ce que ladicte epistle soit jugée,   car en ce le Roy, la Court et ladicte Université demourront   en paix, et si n'y avera ja interest pour les Plaidoiries,   car se la Court emploie aucuns jours de Plaidoiries   à conseiller et juger ladicte epistle, en pourra   repranre autant des jours ordonnez à conseiller, et dit   que ce sera honte à la Court, se la chose n'est jugée   et expediée.
Samedi, Xe jour de juillet.
A conseiller le jugement sur l'epistle de Tholouse,   veuz les propos de l'Université de Paris, du procureur   du Roy, des duc de Berry et de Bourgoigne, du   XXVIIJe jour de may et de juin ensuivant derrien passé,   et tout veu et consideré.
Il sera dit que ladicte epistle apportée par messire   Guigon Flandin, soy disant messager de Tholouse,   est injurieuse et diffamatoire du Roy et de sa magesté   royal, de ceulx de son sanc, de son conseil, du clergié   de France et de l'Université de Paris, et comme   tele sera despecée en pieces en la Court de ceans, et   les semblables à Tholouse et sur le pont d'Avignon,   et sera fait commandement à son de trompe par tous   les bailliages, senechaucées et jugeries royaulx de ce   royaume que quicunques avera la copie ou double   d'icelle, qu'il apporte ou envoie en la Court dedans   IIJ moiz après ladicte publication, sur peinne de cent   mars d'argent et de quanques il se pourra meffaire   envers le Roy et sadicte Court.
Mercredi, XIIIJe jour de juillet.
Cedit jour, maistre Pierre de l'Esclat et Hemonnet   Raguier, tresoriers des guerres, ont dit de par la   Royne que de la volenté du Roy elle ne demande rien   à messire Morelet de Betencourt, à occasion de certeinne   somme d'argent qui lui appartenoit, et laquelle   somme l'en disoit que ledit Morelet avoit ottée par   force à cellui qui l'apportoit à Paris, soubz umbre de   ce qu'il disoit que le Roy lui devoit.
Samedi, XVIJe jour de juillet.
Cedit jour, fu pronuncié l'arrest, ordonnance ou   jugement de l'epistle de Tholouse.
Mercredi, XXJe jour de juillet.
Sur la provision requise par le curé de Chalemol, à   cause des funerailles et beneissons de noces et d'espousailles   à l'encontre de ses parroissiens, la Court a   ordonné et ordonne que ledit curé aura par maniere   de provision, durant le plait pendent entre lesdictes   parties, pour la funeraille de chascun chief d'ostel de   sa parroice XV solz parisis, soit homme ou femme, et   de chascune autre personne non faisant chief d'ostel,   aagée au dessus de sept ans, XIJ solz parisis, et de chascun   enfant de VIJ ans et au dessoubz XXX deniers parisis,   et pour chascune beneysson d'espousailles, de chascun   chief d'ostel faiz en sa parroice X solz parisis, et   d'autre VIIJ solz parisis; et pour remission ou licence   de ceulx de ses parrociens qui se iront marier hors de   sa parroice, aura ledit curé de chascun chief d'ostel   XV solz parisis, et de chascune pucelle un pichot   d'avoinne à la mesure de Bourbon Lanceiz et une geline,   et de chascun autre non faisant chief d'ostel XIJ solz   parisis.
Juesdi, XXIXe jour de juillet.
Cedit jour, messire H.
de Marle a relaté que le chancellier   de monseigneur d'Orleans lui avoit dit de par   ledit d'Orleans que, attendu que le doien de Paris,   maistre J.
Chanteprime, conseiller ceans, ne povoit   vacquer, obstant son doienné, à sondit office et que   maistre Giles de Clamecy, licencié en loiz, est son nepveu,   bon clerc et suffisant homme, filz de Giles de   Clamecy qui avoit bien servi le Roy, et au proufit   duquel maistre Gile ledit doien voloit bien resigner son   office dessusdit, lui sembloit que la Court povoit bien   recevoir ledit maistre Giles, non obstant certeinnes   ordonnances faictes sur l'election des offices de ceans.
Pareillement, maistre Michiel Le Buef, secretaire de   monseigneur de Berry, et aussy maistre Geffroy Maupoivre   et autres sont venu au jour d'ui ceans, et de   par lesdiz de Berry et de monseigneur de Bourgoigne   ont dit que, attendu ce que dit est de par monseigneur   d'Orleans, la Court povoit bien et devoit recevoir   ledit maistre Giles, si comme lui sembloit et   plaisoit.
Samedi, derrien jour de juillet.
Ce jour, a esté receu ou lieu de maistre J.
Chanteprime,   doien de Paris, en la Grant Chambre maistre   Renault Rabay, ou lieu duquel a esté receu en la   Chambre des Enquestes maistre Giles de Clamecy,   nepveu dudit doyen, qui en faveur de lui avoit   resigné sondit lieu.
Et pour ce que debat estoit   entre maistre Germain Paillart, d'une part, et ledit   Rabay, d'autre part, sur ce que ledit Paillart disoit   qu'il devoit aler devent ledit Rabay, car il avoit   esté primo receu ordinairement, combien que ledit   Rabay eust eu lieu extraordinaire paravant lui, car il   avoit servi ou lieu de maistre J.
Gibour qui  mente captus  ne povoit servi, maiz il avoit eu manteaulx et gaiges   ordinaires après ledit Paillart, les IJ Chambres assemblées,   a esté dit que Rabay devoit aler devent en la   Grant Chambre.
Et aussi, pour la difficulté de certeinnes   ordonnances faictes d'eslire les seigneurs de ceans de   cy en avant puiz un an, par le consentement de nosseigneurs   les ducz, et attendue la resignation dudit Chanteprime   qui longuement avoit servi ceans, qui aussy   resignoit au prouffit dudit Clamecy,non alias facturus  a esté receu ledit Clamecy et a fait le serment   acoustumé.
Samedi, XIIIJe jour d'aoust.
Sur ce que le Roy avoit fait, ou par importunité   de requerans ou moins pourveument, aucunes choses   touchans les offices de la Chambre des Comptes, du   Tresor, les maistres de son Hostel et autres offices   contre les ordonnances faictes n'avoit que un peu par   grant et meure deliberation, et avoit envoié publié les   lettres, sur ce que dit est que estoit contre lesdictes   ordonnances, a esté dit et deliberé que la Court ne   soufriroit point qu'elles fussent ceans publiées, car ce   seroit contre l'onneur du Roy.
Samedi, XXVIIJe jour d'aoust.
Cedit jour, le procureur du Roy general s'est opposé   en la Court et s'oppose que maistre J.
de Longueil,   conseiller du Roy ceans, lequel l'en dit avoir obtenu   l'office de general sur le fait de la Justice ou lieu de   messire J.
David, à present bailli de Rouen, ne soit   receu à tenir les IJ offices, c'est assavoir de general et   de conseiller ceans, maiz en acceptant l'un laisse l'autre,   et à ce a requiz d'estre oy, se mestier est, et ce estre   enregistré.
Mercredi, premier jour de septembre.
Cedit jour, fu ordonné que XIJ ou XIIJ de messeigneurs   avec les procureur et advocas du Roy iroient à   S.
Victor, où se doit tenir le Grant Conseil où doivent   estre les ducs de Berry, d'Orleans et de Bourgoigne   et de Bourbon, sur ce que hier le duc de Berri, duquel   aucuns des gens puiz IJ ou IIJ jour avoient esté miz ou   Chastellet, pour ce qu'il estoient alez à minuit en l'ostel   de la Banniere, en la rue des Lombars, où estoit   logez l'evesque du Puy, et avoient rompu l'uiz et   avoient prinz une bible, breviaire, ceincture et autres   chosettes, et une fillette que l'en disoit que ledit evesque   avoit, ou ses gens, et à les chacer par le chevalier du   Guet et ses gens s'estoient rebellez et efforcez de les   batre, et pour ce aussi que la Court avoit parlé à aucuns   desdiz prisonniers de près, avoit dit ledit de Berri   que s'en penroit aux singuliers seigneurs de la Court et   à messire Ymbert de Boisy, president, qui avoit esté   oudit Chastellet.
Et pour ce que ce estoit contre les   droiz et honneur du Roy qui à ce jour estoit encloz et   enfermez malade, et que c'estoit empescher justice,   mesme en la ville de Paris où moult d'excès se faisoient,   et où chascun impune portoit espées, dagues   et couteaux, et armeures pluseurs de plain jour portoient,   les dessusdiz iroient pour aviser les seigneurs   sur ce et similibus, et que il n'empeschassent point   justice.
Juesdi, IJe jour de septembre, après disner.
Cedit jour, sur ce que un appellé J.
Gendreau avoit   baillié certeinne requeste au duc de Berri contre messire   P.
Boschet, president ceans, et contre son honneur,   en se plaignant de justice, ledit Gendreau s'en   est rapporté à la Court, pour quoy, ladicte requeste   veue, et tout consideré;   La Court a condempné ledit Gendreau à faire amende   honorable audit Boschet, laquelle a faicte en icelle   Court à genoulx en criant mercy audit Boschet, et   aussy en amende proufitable, la taxation à icelle Court   reservée, et lui a esté dit que, se jamaiz il lui avient de   ainsy faire, il sera puni du corps, comme il   appartendra.
Lundi, VJe jour de septembre.
A conseiller la taxation de l'amende proufitable de   J.
Gendreau à l'encontre de messire P.
Boschet, il sera   dit que la Court taxe l'amende proufitable à X libvres,   et condempne la Court ledit Gendreau es despens   du defaut obtenu contre ledit Gendreau par ledit   Boschet.
Lundi, VJe jour de septembre, au Conseil.
Cedit jour, en la presence de messeigneurs P.
Boschet,   Y.
de Boisy, presidens, des arcevesques de Tours   et de Tholouse, des evesques de Paris, de Beauvaiz,   de Xainctes, de Limoges, de Nantes, l'abbé de Saint   Deniz, des seigneurs des IJ Chambres, de l'Université   de Paris, de toute la Court et de pluseurs autres, a   ceans proposé maistre J.
Petit, docteur en ars et en   theologie, pour ladicte Université, en disant, contre le   Pape, que l'en baille au plus foible la chandoille tenir,   pour ce qu'il estoit chargié de proposer en la Court,   dont perdoit senz et memoire quant il consideroit sa   foiblece et petitesse de son entendement et suffisance,   la compaignie où le faloit parler et la cause pourquoy,   toutevoie, quant il avisoit le droit et justice de la cause   dessusdicte et de la Court, se confortoit.
Disoit que   l'Université de Paris se tient en la subtraction autrefoiz   faicte à Benedict, et n'est point son entention de   obeir à lui, car il est scismatique et suspect d'eresie;   si exhorte la Court que ainsy le face et face faire, et   supposé que subtraction ne ly seroit faicte en tout,   toutevoie, attendu son gouvernement, lui doit estre   faicte subtraction en partie, c'est assavoir es finances   qu'il a levées et lieve en ce royaume, et tiercement   que les prelas soient assemblez, comme il a esté   ordonné au regart du premier point.
Et pour venir      à sa matiere, prant pour theme:Subtrahate vos ab   omni fratre ambulante inordinate,IJe ad Thessalonic.
ultimo./  Soubtraiez vous d'un chascun frere, lequel en son gouvernement   s'en va desordoneement et continuelment   persevere.../  Samedi, XJe jour de septembre.
A conseiller l'arrest d'entre les procureur du Roy,   du duc de Berry et l'Université de Paris, d'une part,   et les officiers du Pape, de la Chambre apostolique et   les Cardinaulx, sur le proposé par les parties du VJe jour   de ce moiz, et tout consideré:   Il sera dit en obtemperant aux lettres royaulx   obtenues par ladicte Université que Benedict pape   dessusdict et ses officiers cesseront ou royaume et Dauphiné   de exiger les premieres années des fruiz et emolumens   des prelatures et autres benefices quelxcunques   vacans, ou qui ont vaqué ou vaqueront, tant pour les   premieres années, que aussy des fruiz et emolumens   qui du temps de subtraction autrefoiz faicte audit   Benedict et de la vacation des prelatures, dignitez et   autres benefices, sont escheuz ou eschient en aucune   maniere.
Et aussi cesseront les exactions des procurations   qui sont dehues pour les visitations et des arrerages   quelxcunques deubz pour raison des choses   dessusdictes ou d'autres exactions; et pourront pranre   les prelas, arcediacres et autres ordinaires icelles procurations,   quant il visiteront.
Et cesseront aussi les Cardinaulx   et le Chambellant de percevoir et pranre et   exiger ce que prenoient et exigoient devent ce present   arrest pour cause des premieres années et des   arrerages quelxcunques deubs pour l'occasion devent   dicte, en quelque maniere que ce soit.
Et se aucune   chose de ce qu'a esté levé pour occasion des choses   dessusdictes est devers les collecteurs, ou soubcollecteurs,   ou autres quelxcunques, sera arresté soubz la   main du Roy, et leur sera defendu que audit Benedic   ne à quelque autre n'en baillent ou delivrent aucune   chose.
Et aussi sera defendu à celx qui doivent audit   Benedict ou à la Chambre apostolique ou aux Cardinaulx   dessus diz qu'ilx ne paient ou baillent aucune   chose.
Et ordonne la Court que ceulx qui pour l'occasion   dessusdicte sont excommuniez, seront relachez et   jusques à ce que autrement en sera ordonné.
Cedit jour, a esté pronuncié par messire P.
Boschet,   president, l'arrest d'entre les procureur du Roy et du   duc de Berry et l'Université de Paris, d'une part, et le   Pape ou les gens du Pape, d'autre part, sur certeinne   provision requise par l'Université et Roy et Berry dessusdiz   des finances que levoit le Pape en ce royaume:   Recurre super hoc ad proposita per Universitatem, registrata   supra.
Venredi, XVIJe jour de septembre.
Cedit jour, les presidens et conseillers estans en la   Chambre ont arresté prisonnier en la ville de Paris   messire Phelippe Maalart, chevalier, et lui ont defendu   le partir à peinne de mil libvres, jusques à ce qu'il ait   contenté et paié Richart de Coloigne et J.
Vaast, marchans   de chevaulx, de certains chevaulx que ly ont   vendu la somme de Vc escus, ou baillié caution suffisant   de ladicte somme, et ont ordonné que IJ chevaulx,   dont l'un est arresté en main de justice et l'autre est   devers ledit chevalier, presens Raoul de Garges et les   parties, soient vendus le plus proufitablement que   faire se pourra, et l'argent apporté en depost devers   la Court pour en ordonner comme il appartendra.
Maistre Ja.
du Gard et G.
Le Clerc sont commiz à   soy informer de l'estat de l'abbaie de St Cir.
Juesdi, XXIIJe jour de septembre.
Raoul de Garges, huissier ceans, a deposé la somme   de XXVIIJ escus ceans, venans de la vendition d'un cheval   brun bail appartenant à messire Phelippe Maalart,   chevalier, à la delivrance se sont opposé Corrat Vernate,   bourgoiz et hostelier de Paris, pour despense   faicte en son hostel, et aussi Hennequin de Rivieres   pour la garde dudit cheval, et avecques ce ledit huissier   pour son salaire de l'execution.
Venredi, premier jour d'octobre.
Messire Ymbert de Boisy, president, s'est opposé   et oppose pour et ou nom de monsr l'evesque d'Amiens,   son frere, que quittance ne soit baillée aux executeurs   du testament du feu cardinal d'Amiens, jusques à ce   que ledit evesque ait eu copie du compte de ladicte   execution et l'ait veu et visité.
Mercredi, VJe jour d'octobre.
Maistre J.
Hoiguart, procureur de l'Université de   Paris ceans, a consenti l'enterinement de certeinnes   lettres royaulx, par lesquelles le Roy donne congié et   auctorité à messire Charles de Savoisy, chevalier, de   reedifier et restaurer son hostel qui avoit esté, par l'ordonnance   du Roy et à l'instance de ladicte Université,   abatu et demoli, comme plus especialment et plus à   plain apert par la teneur d'icelles.
Mercredi, XIIJe jour d'octobre.
Le clerc maistre J.
du Boiz, receveur des amandes   de Parlement pour le Roy, maistre J.
de Cahours, procureur   en ceste partie de monsr le duc d'Orleans et du   marquiz du Pont, maistre J.
d'Anisy, procureur de   Arnoul Boucher, et maistre Girart d'Asy, procureur   de Jehanne la Gencienne, present aussy maistre Oudart   Gencian, son filz, conseiller du Roy, ont consenti que   maistre Loiz Blanchet, prisonnier en la Conciergerie,   soit eslargi en estat jusques aux jours de la prevosté   de Paris, prouchain à venir, par ce qu'il a juré et   promiz, jure et promet, en tant que mestier est, qu'il   ne pourchacera ne fera pourchacer par autre devers   le Roy ou autrement, d'avoir lettres qui diminuent   l'assignation que a faicte le Roy auxdiz monsr d'Orleans   et le marquiz, ne à autres, sanz leur consentement, et   s'aucunes lettres obtient sur ce pendent ce temps, il   welt dès maintenant qu'elles soient nulles, presens   Miles Baillet, Thomas Raart, maistre J.
Hoiguart,   messire Rolant Belier et autres.
Venredi, XVe jour d'octobre.
Pour ce que de nouvel l'assignation du paiement   des notaires du Roy a esté faicte sur IIIJm frans à pranre   sur l'emolument du seel de la Chancellerie, comme   l'en dit apparoir par certeinnes lettres sur ce faictes,   et à la contribution de ladicte somme je N.
de Baye,   graphier de Parlement, n'aye pas esté appellé, ne ne   serè pas appellé, comme il est vraissemblable, pour ce   que le graphier de Parlement a acoustumé estre paié   de ses gages sur les amandes dudit Parlement, ay   protesté et proteste de venir et retourner à ladicte   contribution de ladicte somme de IIIJm frans,pro rata     vadiorum meorum, toutes et quantes foiz que je ne   serois pas souffisaument paiés sur lesdictes amendes,   et que il se face ou ait fait assigner sur lesdictes   amendes ou temps passé ou temps avenir.
Lundi, XXVe jour de ce moiz d'octobre.
Pierre Chenart et J.
Godart, orfevres, demourans à   Paris, rapporterent et affermerent par serment à moy   Baye, graphier de Parlement, et commiz à faire l'inventoire   des biens de l'execution de très reverent pere   en Dieu, messire Guillaume de Dormans, nagaires   arcevesque de Senz, que, à la requeste de maistre   Regnaut Rabay, executeur du testament dudit defunct,   ilz avoient pesé une croix d'argent et le baston d'icelle   que l'en soloit porter devant ledit defunct, une crosse   d'argent dorée et esmaillée, apartenent à ladicte execution,   comme disoit ledit maistre Regnaut, au plus   justement qu'il avoient peu, et après ce que je leur   avoie fait faire serment solennelment que bien loyaument   et justement à leur povoir priseroient et peseroient   les choses dessusdictes.
Et avoient trouvé que   ladicte croix et pommeau d'icelle pesoient VJ mars,   J once, XVIJ estarlins et obole, et le baton d'icelle pesoit   IX mars IIJ onces et demie, dont estoit à rabatre, si   comme il leur sembloit, IJ mars IJ onces et demie pour   le fust qui estoit en icellui baston, ainsi pesé l'argent   d'icelle croix XIIJ mars IJ onces XVIJ estarlins et obole,   dont ilz prisoient et estimoient chascun marc VIJ libvres   tournois; et aussi avoient trouvé que les trois bastons de   ladicte croce pesoient IX mars VIJ onces et demie, et la   croce pese IX mars IIIJ onces et demie, de laquelle croce   et baton ilz prisoient et estimoient chascun marc valoir   VIIJ libvres tournois.
Venredi, XIJe jour de novembre.
Et fu ordonné que de cy en avant chascun nouvel   advocat receu au serment paieroit IJ escus ou IJ frans,   et un chascun procureur samblablement receu de nouvel   un escu, pour dire les messes acoustumées en la   sale du Palaiz, auquelles avoit defaut de paiement, et   fu ce publié par le Chancellier.
Samedi, XIIJe jour de novembre.
Cedit jour, environ entre IJ et IIJ heures après   minuit, survint au graphier un flux de ventre qui par   V jours ensuivans l'a tenu avec une autre maladie du   stomac qui par XIJ jours en grant necessité l'a tenu, telement   qu'il n'a peu venir ceans, n'exercer son registre   par ledit temps, si a enregistré son clerc qui garde les   procès.
Mercredi, XVIJe jour de novembre.
La Court a octroyé à Giraut Motet adjornement en   cas d'excès et d'injures contre les reformateurs simplement,   et en personne contre maistre Ligier Saboux,   me Regnault d'Ambonnay, procureur du Roy, J.
Maillart   et Mathiu Diren, sergens, à certain jour ordinaire   ou extraordinaire pour respondre au procureur du Roy   general et audit Motet et à chascun d'eulx.
Juesdi, XXVe jour de novembre.
Hac die rediit grapharius a quadam fluxus valitudine    adversa et stomachi gravedine, que eum per XIJ dies   in lecto egritudinis detinuerunt, quo registrum facere   et officium suum a prima die presentis incepti Parlamenti   prepeditus fuit; qui per sex precedentes annos   cum Dei gratia valuerat, et absque impedimento et   solius diei infirmitate immunis fuerat et dictum officium   exercuerat./  L'occasion ou cause de sa maladie print au disner   sur le premier president premier jour de Parlement.
La Court a ordonné que le procureur du Roy face   diligence en la cause touchant les mortemains et le   collecteur d'icelles contre l'evesque de Chaalons à la   poursuir ou delaisser, escripre ou faire ce qui y appartendra   dedans les Brandons, comme autrefoiz a sur ce   esté amonnesté ledit procureur par icelle Court.
Samedi, IIIJe jour de decembre.
La Court a octroyé secundes lettres requisitoire de   marque à Josserant Frepier et Ymbert Marin contre   le roy d'Espaigne.
Venredi, Xe jour de decembre.
Au jour d'ui, la Court a appoincté, du consentement   de l'evesque de Paris, que il relachera le cès par lui   miz en l'eglise Saint Jaques de la Boucherie de Paris   pour occasion de la prise du prisonnier faicte en ladicte   eglise par le prevost de Paris, ou aucuns sergens de   son commandement, jusques au IIJe jour de janvier   prouchain venant exclus, et ce pendent la Court fera   raison et justice sur la requeste ce jour faicte par ledit   evesque.
Mercredi, XVe jour de decembre.
Cedit jour, la Court a ordonné et ordonne que, ce   que J.
de la Chappelle a paié des ouvrages faiz par   maistre Robert de Hellebuterne, lui sera alloué en ses   comptes, et, par provision, ledit Hellebuterne se mellera   des ouvrages jusques à ce que du debat meu entre   lui, d'une part, et maistre J.
du Temple, d'autre part,   sera autrement ordonné, et iront maistre R.
Mauger   et un autre de messeigneurs de ceans en la Chambre   des Comptes pour dire l'appoinctement de la Court.
Au jour d'ui, André d'Espernon, changeur à Paris,   a confessé et confesse avoir en garde et en depos de   par la Court la somme de mil libvres tournois, laquelle   il avoit receue par les mains de maistres Thomas   d'Aunoy et J.
de la Croix, conseillers du Roy nostre   Sire et maistres en sa Chambre des Comptes, à Paris,   dès le XXVe jour de septembre derrien passé, pour   convertir en l'achat de la terre de Frontignan, en la   senechaucie de Beaucaire pour le Roy nostre dit seigneur,   laquelle somme de mil libvres il a promiz et   promet à bailler et delivrer au mandement et ordonnance   de la Court, si comme appert par la cedule   signée de sa main, laquelle cedule est devers ladicte   Court.
Lundi, XXe jour de decembre.
Cedit jour, après la cause de Hutin de Clamas dessusdicte   plaidoiée, s'est levée la Court et est alée en la   sale de Saint Loiz derrieres la Tournelle criminelle, où   estoient assamblez monseigneur le Dauphin, lequel   en l'aage de X ans ou environ avoit tenu le lieu du   Roy au Conseil du Roy, où estoient assemblez les Roy   de Sicile, duc de Berry, duc de Bourgoigne, conte de   Nevers et les prelas de France, l'Université de Paris   et pluseurs autres barons et clers, et gens d'eglise,   sur ce que devoit proposer le procureur du Roy par   la bouche de l'advocat du Roy sur le fait de l'Eglise   et du pape Benedic, et par especial au regart d'aucunes   choses qu'avoit proposé maistre Guillaume Fillastre,   doien de Reins, pour le Pape en ladicte sale   puiz IIJ sepmaines ou environ, et pour ce n'a point esté   plaidoié oultre ladicte cause.
Juesdi, XXIIJe jour de décembre.
Au jour d'ui, a esté ordonné, oye la relation des   commissaires que maistre Loiz Blanchet ait pour provision   de son vivre et de sa femme sur la revenue de   la terre de Lanque en Brie, C livres tournoiz pour ceste   foiz.
Venredi, XXIIIJe jour de decembre.
Cedit jour, la Court a ordonné que maistre J.
Larchier,   comme par main souverainne, fera une execution   de II mil XXXII libvres IX solz parisis, d'une part, et   de IIc XXXV libvres tournois, d'autre part, à la requeste   des executeurs de feu Le Besgue de Villaines contre   messire Pierre de Villaines, son filz, et madame de   Malicorne, sa femme, a quoy les sergens à cheval se   sont opposez que ledit Archier ne feist ladite   execution.
Venredi, derrien jour de decembre.
Sur certeinne requeste que voloit l'Université de   Paris et pluseurs prelas que feist le procureur du Roy   ceans pour le Roy sur troiz ou IIIJ poins conclus par   la plus grant partie des prelas assemblez à Paris contre   le pape Benedic, pour les libertez de l'eglise de Galle,   a conseillié ledit procureur la Court, qui ly a respondu   qu'il en face ce que bon ly en semblera, et la Court   fera ce que de raison.
1407.
Lundi, IIJe jour de janvier.
Environ IX heures, cessa la Court des Plaidoiries   et se mist en Conseil sur certeinnes lettres closes   envoiées par monseigneur le duc d'Orleans qui estoit   en expedition publique en Guienne, et tenoit le siege   devant Bourc près de Bordeaux, sur ce qu'il avoit   defaut de finance, et toutevoie ne tenoit qu'à finance   qu'il n'eust bonnes nouvelles de son emprise; si fu   conseillié de parler au chancellier d'Orleans sur ce   que le duc dessusdit escripvoit que la Court tenist les   mains à la besoigne devers le Roy, et ly voulsist   remonstrer pour l'onneur et prouffit du Roy et du   royaume, et tendoit que chascun moiz eust cent mil   frans pour les gens d'armes paier.
Samedi, VIIJe jour de janvier.
Ce jour, la Court a ordonné que, en prenant obligation   de maistre Thibaut Tiessart, maistre J.
de la   Marche et maistre J.
de Bailli et d'un chascun  insolidum  de la somme de mil frans, et par ce le graphier baillera   des cedules des deposts de ceans auxdiz Tiessart,   Marche et Bailli jusques à ladicte somme, que seront   tenus de rendre toutefoiz que requiz en seront, et est   ladicte somme ordonnée pour l'execution de l'arrest   obtenu ceans par Renaut de Murat contre Pons de Cardilhac,   laquelle execution faisoit messire Jaques de   Ruilly, chevalier, president ceans,socer dudit de la   Marche et oncle desdiz Bailly, advocas ceans, et dudit   Tiessart, conseiller du Roy ceans.
Mercredi XIJe jour de janvier.
Cedit jour, a esté declarié en la Chambre des Enquestes,   comme a relaté maistre J.
Mauloué, que l'execution de   l'amende de LX libvres parisis, en laquelle Jehan Le   Clerc a esté condempné ou nom qu'il procede par   arrest pronuncié le XXVIIJe de novembre CCCC V pour   cause d'un fol appel, se fera pour moitié sur les biens   de sa femme et pour moitié sur les biens de lui, et   pareillement l'amende de C solz en quoy il a esté condempnez   es noms que dessus par ledit arrest.
Mardi, XVIIJe jour de janvier.
Cedit jour, est trespassé maistre J.
d'Arcies, jadis   conseiller de ceans,natione Campanus, qui en son   office de conseiller avoit exercé par l'espace de XXXVJ ans   ou environ, ou lieu duquel puiz VIIJ jours a esté receu   maistre Pierre d'Arcies, son filx, par le don du Roy,   moiennant la resignation dudit son pere en sa vie et   maladie.
Mercredi, XIXe jour de janvier.
Ce jour, la Court a ordonné que maistre Guillaume   Germe et Pierre de Montyon, notaire du Roy, soient   separement miz prisonniers en la Conciergerie, et soit   fait commandement à maistre J.
de Rouvres que viegne   demain parler à la Court à huit heures.
Venredi, XXJe jour de janvier.
Cedit jour, la Court a eslargi sub penis et summissionibus/maistre Pierre de Montyon et Guillaume Germe,   et comparront toutes foiz qu'il seront mandez.
Venredi, XXVIIJe jour de janvier.
Ce jour, monseigneur l'evesque de Paris a requiz en   la Court, que comme un appellé Guillemin Gontier,   clerc non marié et prisonnier en ses prisons, ait esté   condempné envers Geffroy Gastebreze en la somme   de C ou IJc libvres et au Roy en autre grant somme,   et à asseoir rente de XL libvres audit Gastebreze, et   il n'ait pas vaillant XL solz, qu'il soit deschargez de   la garde dudit prisonnier, et s'en est deschargé et   descharge et en la presence du procureur du Roy.
Venredi, XJe jour de fevrier.
Au jour d'ui, a esté advisé et ordonné que à juger   le procès d'entre les executeurs de feu maistre Dominique   d'Alexandrie, d'une part, et le procureur du   Roy, d'autre part, ne seront point appellez celx de la   Chambre des Comptes.
Mercredi, XVJe jour de fevrier.
Cedit jour, a ordonné la Court maistres R.
Rabay   et R.
Broisset à soy informer sur les excessiz salaires   des notaires et du fait des inventoires, et aussi des   excessiz salaires de examinateurs.
Item, a ordonné maistres J.
André, P.
Le Fevre et   R.
Mauger à veoir l'accort d'entre maistre Pierre de   Fresnes, d'une part, et Pierre Le Gayant, d'autre part,   et le rapporter à la Court, et se informeront aussy   sur le nouvel auditoire fait oudit Chastellet.
Venredi, IIIJe jour de mars.
Ce jour, a ordonné et ordonne la Court que par la   main du Roy seront gouvernez les poiz et balances   contentieux entre le duc d'Orleans, d'une part, et les   religieus de St Mard de Suessons, par personnes non   suspectes et le plait pendent.
Cedit jour, est venu ceans au Conseil le Roy de   Sicile, duc d'Anjou, conte du Mainne, de Prouvence   et de Roucy, accompaignié de pluseurs prelas et chevaliers,   lequel après ce qu'il a recommendé la Court   grandement et sagement de justice devent toutes cours   du monde, car par icelle Court le royaume se soustenoit   et soustient, comme disoit, et sans laquelle ne se   pourroit soustenir, et pour ce avoit en icelle singuliere   fience et esperance, et telle, que quant avoit aucunes   causes ceans, se tenoit pour tout asseuré de justice, et   pour ce qu'il avoit aucuns procès ceans moult grans et   pesans, l'un de la Ferté Bernart contre le duc d'Orleans,   l'autre pour la conté de Roucy contre le conte   de Brenne, prioit que cellui de la Ferté Bernard lui   fust delivré et jugié le plus brief que faire se pourroit.
Et quant à cellui de Roucy, pour ce que c'estoit moult   grant et moult pesant chose, il pleust à la Court, quant   vendra au juger appeller toutes les Chambres et par   icelles le juger, comme autrefoiz avoit esté fait sur la   recreance.
Autre procès avoit ceans contre un Espaignot   nommé pour cause de certeinne grosse somme   que lui demandoit ledit Espaignot et qui s'estoit plaint   de lui à icelle Court, en disant que lui ou ses gens   l'avoient menacé.
Et quant à la dicte somme disoit que   l'obligation dont partie se ventoit avoit esté faicte ou   temps de son enfance ou juenesce, et que n'estoit pas   si bien ne si deument gouverné, comme mestier lui   estoit, car l'en faisoit de ses seaulx et seelloit l'en telx   lettres que l'en voloit sanz discuter ou aviser les   besoignes, si ne savoit rien de l'obligation.
Et quant   aux menasses, onques n'avoit eu entention ne volunté,   ne ses gens aussi de menasser ne faire de fait contre   ledit Espaignot ne autre aussy; car aussi n'estoit ce pas   l'estat à un prince que voie de fait, ne n'avoit onques   en sa vie feru aucun, maiz s'attendoit à la bonne justice   de la Court, contre laquelle ne contre le Roy son   seigneur, ne contre son honneur ne voudroit jamaiz   forfaire, maiz le vodroit garder et servir à ses despens,   si faire le povoit.
Si requeroit que la Court l'eust pour   excusé et ne creust point telx paroles, en soy offrant   à icelle Court et en recommendant soy et ses besoignes.
Samedi, Ve jour de mars.
Le dessusdit jour Ve de ce moiz, a esté ordonné   qu'il sera mandé au bailli de Tournay et de Tournesiz   qu'il contraigne les religieux de S.
Martin par prise de   leurs corps, se mestier est, et les amener ou Chastellet   de Paris, en cas de rebellion ou refus, le seel du   couvent et pour cause, et icellui baillé en garde à   IJ bonnes personnes non suspectes.
Venredi, XJe jour de mars.
Cedit jour, la Court, present et non contredisant le   procureur du Roy, a obtemperé à certeinnes lettres   royaulx, de la date du Xe de ce moiz, impetrées à la   requeste de messire Hector des Marès, chevalier, et   autres enfans de feu messire J.
des Marès, docteur en   loiz, et, en son temps, advocat du Roy ceans, et lequel   avoit esté executé avec pluseurs autres es Hales de   Paris, l'an IIIIxx et II, par lesquelles le Roy octroye   audiz requerans qu'il meissent les os dudit des Marès   en l'eglise Saincte Katerine du Val des Escoliers en la   chappelle qu'avoit fondée et sanz solennité, et à executer   ceste lettre a esté ordonné Robert Chaurre, huissier   de ceans.
Samedi, XIJe jour de mars.
Au jour d'ui, le viconte de Vandosme et messire   Guillaume de Lere, chevalier, ont dit de par le Roy   et nosseigneurs de Berry et d'Orleans que l'en jugast   le procès d'entre messire Olivier de Mauny, d'une part,   et le Borgne de la Heuse, d'autre part, pour la capiteinnerie   de S.
Maalo.
Au jour d'ui, a esté miz et consigné en Court par   maistres N.
d'Orgemont et P.
Le Fevre, conseillers du   Roy, certeinne finance estant en un sac seellé, appartenant,   comme il disoient, à maistre J.
Trucan.
Mercredi, XVJe jour de mars.
Au jour d'ui, a esté deliberé que, pour ce que autrefoiz   avoit esté grant altercation d'entre le Borgne de   la Heuse, d'une part, et messire Olivier de Mauny,   d'autre part, sur la capiteinnerie de S.
Maalo, sur   quoy, combien que le procès, passé à un an, eust esté   miz sus, toutevoie n'avoit point esté conclu de pronuncer   l'arrest, a esté dit que, pour plus meurement   faire, ancor seroit reveu le procès et lettres pluseurs,   qui avoient esté impetrées hinc inde, par les  IJ Chambres,   et seroit pronuncié l'arrest qui en sourdroit.
Venredi, XVIIJe jour de mars.
A conseiller l'arrest d'entre Olivier de Mauny, d'une   part, et le Borgne de la Heuze, chevaliers, d'autre part,   qui, le Xe de fevrier et le XVIJe dudit moiz, l'an CCCC V,   avoit esté miz sus, comme apert par les registres dudit   temps, veu le plaidoié du...
La Court a ordonné qu'elle attendra la bonne santé   du Roy nostre Sire, en la presence duquel et en son   Grant Conseil sera exposé ce que a esté fait en ceste   matiere.
Mercredi, XXIIJe jour de mars.
La Court a delivré au jour d'ui certain argent venant   de la vendition des vielx banc, porches et formes de   ceste Chambre à Pierre Noé, huissier de ceans, à qui   le Roy l'avoit donnez, pour ce que le concierge de   ceans, qui maintenoit que ce que dit est lui appartenoit   à cause de son office de concierge, a consenti   ladicte delivrance sine prejudicio tamen suorum jurium,  comme a esté relaté par certains commissaires, conseillers   de ceans, à la Court.
Juesdi, XXIIIJe jour de mars.
Ce jour, ou Chastellet fu ordonné par messire Ja.
de Ruilly, president, et les commissaires ordonnez que   la lettre octroiées aux Freres Mineurs sur la reformation   des dames de S.
Marcel,in juris subsidium, seroient   limitées, que translation, s'aucune en faisoient, fust   faicte hors la prevosté de Paris et bailliage de Senliz.
Juesdi, VIJe jour d'avril.
Cedit jour, l'Université de Paris, par la bouche d'un   maistre en theologie de l'ordre de la Trinité, a proposé   en la Court ce qui s'ensuit, en prenant pour   theme:Hec est victoria que vincit mundum, fides nostra,   prima Jo.
Vto capitulo...
A quoy le premier president a respondu que la Court   est fondée sur raison et,partibus auditis, a  acoustumé   faire droit et raison à chascun qui ceans vient, si orra   ceulx qui à oïr seront, et, les parties oyes, fera droit   afin de condempnation ou d'absolution.
Venredi, VIIJe jour d'avril.
Ce jour dessus escript, qui fu venredi VIIJe de ce   moiz, pour ce que l'abbé de Saint Jehan es Vignes de   Suessons, et à qui appartient la presentation des   bourses du college de Dormans, et la collation à la   Court de ceans, n'avoit volu presenter maistre Nycole   Gomaud, né du diocese de Reins, prestre, maistre en   ars et bacheler en theologie, et bon gramarien, suffisant   homme tant en meurs que en discipline de lettres   et expert à instruction d'escoliers, comme par information   sur ce faicte avoit apparu à monseigneur Henry   de Marle, premier president, et maistre Robert Mauger,   conseiller du Roy, dont avoient escript audit abbé,   attendu que du diocese de Suessons ne trouvoient   aucun suffisant pour estre maistre dudit college,   ja soit ce que ledit abbé avoit presenté maistre J.
Sanute, maistre en ars, et né du païz de Suessons, qui   n'estoit pas suffisant pour pluseurs causes, et avoit   ledit college longuement esté sanz maistre, ou prejudice   des escoliers et dudit college, ladicte Court a fait et   ordonné ledit Gomaud, oye la relation desdiz Marle et   Mauger, commissaires ordonnez par icelle Court à   ladicte collation faire et aux pertinens, maistre dudit   college, et a fait ledit Gomaud le serment acoustumé   en la Court.
Et si a ordonné la Court que Mauger dessusdit   instituera et mettra en possession ledit Gomaud   de la dicte maistrise, present le graphier, se pui y   welt estre, pourveu que ce que dit est ne fera aucun   prejudice aux droiz dudit abbé ou temps avenir.
Et a   ledit jour esté institué maistre dudit college ledit   Gomaud par ledit Mauger en la sale dudit college, present   ledit graphier, les procureur, soumaistre, chappellains   et escolliers dudit college, et a renouvelé le   serment fait en la Court ledit Gomaud en la presence   des dessusdiz.
Mercredi, XIIJe jour d'avril.
Cedit jour, ont esté interroguez en pleinne Court   maistre Guillaume Barrau, secretaire du Roy et du duc   de Berry, messire Vidal de Chastelmoran, soy disant   arcevesque de Tholouse, sur certain recelement de   lettres que l'en disoit apartenir à messire Ravat, soy   aussy disant arcevesque de Toulouse, et lesquelles avoit   envoiées à Paris pour sa cause à l'encontre dudit Vidal.
Mardi, XIXe jour d'avril.
Ce jour, les executeurs de feu maistre Pierre du   Perier, jadis notaire et secretaire du Roy nostre Sire   et du duc de Bourgoigne derrainement trespassé, ont   donné et aumosné du residu des biens de l'execution   dudit du Perier à la chappelle assise au bout de la   grant sale du Palaiz, pour le divin service et salut de   l'ame dudit du Perier, une chasuble de baudequin   de quatre soies, garnie d'estoles fanon, une aube de   toile de lin parée dudit baudequin, IIIJ nappes d'autel   de toile de lin, dont l'une est parée dudit baudequin   et frangée de fine soye, un estuy à corporaulx avec   les corporaulx de fine toile, et sur ladicte chasuble sont   assiz deux escussons de broderie, un eau benoitier et   une clochette, avec IJ frans pour dire une messe à   note en ladicte chappelle.
Mercredi, XXVIJe jour d'avril.
Cedit jour, sur ce que certeinnes lettres adreçans à   la Court, par lesquelles le Roy vouloit que la Court ne   tint court, ne cognoisce de certains erreurs proposées   par Jehan Miroflet et autres, qui avoient esté condempnez   à l'encontre de Raoulin de la Chaucée par les generaulx   sur la Justice, sur le fait des fermes des servoises   et autre menus buvrages, desquelx erreurs adjornement   avoit ja esté donné ceans et l'adjornement executé,   comparens lesdiz generaulx ceans et requerans   l'enterinement desdictes lettres, a esté dit par la Court,   les IJ Chambres assemblées et aussy presens les maistres   des Requestes de l'Ostel du Roy, que la Court cognoistroit   desdictes erreurs, maiz se lesdiz generaulx y   voloient estre au juger, la Court les y receveroit.
Item, a esté dit à maistre Symon de Nanterre, conseiller   du Roy ceans en la Grant Chambre et general   sur le fait de la Justice, que, attendu qu'il estoit premierement   de ceans où avoit premierement juré, ne   devoit point faire requeste ne soustenir contre icelle   Court, et que s'en gardast, à quoy a respondu qu'il se   garderoit de mespranre.
Sur quoy la Court l'a requiz   qu'il venist et seist entre les seigneurs de ceans, veue   la response par lui faicte qui n'estoit pas bien raisonnable,   maiz sentoit opposition, auquel commendement   ou requeste a obtemperé.
Ce mesme jour, maistre Robert Mauger, conseiller   du Roy ceans, pour ce que autrefoiz avoit eu la plus   grant partie des voiz à election de president faicte ou   lieu que pour lors tenoit messire Henry de Marle, premier   president, comme l'en disoit, et aussi pour ce   que aucuns de messeigneurs les presidens estoient   pluseurs foiz empeschez, par quoy avoit eu defaut de   presidens ceans aucunes foiz, et pour autres causes   mouvens le Roy nostredit Seigneur, a au jour d'ui, par   vertu de certeinnes lettres d'icellui Seigneur, esté receu   en president, par ce qu'il servira comme president   aux gages de conseiller et jusques à ce qu'il vaquera   lieu de president, et a fait le serment acoustumé, presens   et appellez les seigneurs des IJ Chambres et les   maistres des Requestes de l'Ostel du Roy, comme   dessus.
Venredi, XXIXe jour d'avril.
Un frere mineur, maistre en theologie de l'Université   de Tholouse, à l'occasion d'aucuns et pluseurs escoliers   et plus de C qui pour une rebellion qu'il avoient   fait aux gens du Roy, à l'execution de certeinnes lettres   impetrées par messire Vidal, soy disant arcevesque   esleu par le temps de la subtraction à l'encontre de   messire Pierre Ravat, par avant evesque de S.
Pons,   soy aussy disant arcevesque de Tholouse ordonné par   le pape Benedic, et à ce que la Court eust compassion   de ladicte Université de Tholouse, proposa en la   maniere qui s'ensuist tout haut publiquement en icelle   Court en disant: ...
Ce fait, le president premier pour la Court a respondu   que grant rumeur et clameur a esté du grant   excès qui a esté fait à Tholouse par ceulx de la dicte   Université, dont c'estoit grant merveille, attendue que   ladicte Université est fondée du Roy qui a envoié par   delà aucuns commissaires pour soy informer selon la   Decretale:Descendam et videbo,etc., et ont esté  rapportées   les informations par deça, si tendra icelle Court   la main à garder icelle Université, tant en general que   en particulier, et fera la Court justice,cum clementia et     pietate et non cum rigore.
Sur le plaidoié du XIXe de ce moiz d'entre le prieur   de St Martin des Champs, d'une part, et le procureur   du Roy, d'autre part, il sera dit que le prieur fera   examiner autant de tesmoins qu'a fait examiner le procureur   du Roy, oultre le nombre ordonné par la Court.
Samedi, derrain jour d'avril.
Ce jour, maistre Robert Mauger, president en Parlement,   s'est opposé et oppose que aucun ne soit receu   en l'office de conseiller ceans à X s.
de gages, qu'il a   exercé jusques à cy et ancor exerce, selon ce que contenu   est en sa lettre de presidence, jusques à ce qu'il   soit oy.
Maistres G.
de Villiers et R.
Rabay, conseillers du   Roy, sont commiz à oïr le compte de l'execution de   maistre Jaques Remon, jadis notaire du Roy.
Samedi, VIJe jour de may.
La Court a prorogué le delay donné aux marchans   drapiers de Brouxelles de la Trinité prouchaine au   landemain de la Magdaleine, et interim pourront   vendre leurs draps au Landit prouchain pareillement,   comme firent l'année passée.
Vendredi, XIIJe jour de may.
Ce jour, a esté ordonné que Ysabel La Fraimbaude,   qui estoit en garde en la maison de maistre Guillaume   Le Clerc, sera mise en l'ostel Robin Griveau, ne ycelle   ne sera mariée, si non du consentement de ses parens   de l'un et de l'autre costé, et seront gouvernez ses   biens par ledit Robin jusques à ce que autrement en   soit ordonné, et sera tenus Pierre de Brecourt, son   oncle, rendre compte par devant maistres Guillaume   de Celsoy et Guillaume Le Clerc des choses par lui   administrées, et visiteront lesdiz commissaires les edifices   d'icelle Ysabel, et iceulx visitez et le compte rendu   et oy, se informeront des excès sommierement et de   plain,vocatis evocandis, et l'information faicte en   ordonneront et rapporteront à la Court, et cesseront   aussi les procès pour occasion des choses dessus dictes   commenciez es Requestes.
Mercredi, XXVe jour de may.
Depuiz sont assemblez messeigneurs de la Chambre   des Enquestes en la Grant Chambre pour juger le   procès ou y conclurre, qui autrefoiz avoit esté visité et   jugié en la Chambre des Enquestes d'entre le sire de   Florensac et ses consors, d'une part, et le procureur   du Roy, d'autre part, veues les enquestes et tout   consideré.
Il sera dit que le procès ne se puet juger en l'estat   qu'il est, maiz reprins les procés dessusdiz sera fait   recolement des tesmoins produiz par lesdictes parties,   auxquelx seront faiz certains interrogatoires, et sera   faicte collation de tous les procès, actes, lettres et   instrumens produiz par lesdictes parties, desquelx   collation n'a esté faicte aux notes ou lettres originaulx   en presence desdictes parties, selon l'appoinctement   de ladicte Court.
Et ordonne la Court que lesdictes   parties pourront de nouvel produire tant de tesmoins   qu'ilx voudront, tant sur le principal comme sur   l'usage et coustume acoustumé d'ancienneté es lieux   voisins des hauls justiciers de ladicte viguerie de   Besiers, et, ce fait et tout joint au procès principal, la   Court fera droit auxdictes parties, et baille la Court   prefix aux jours ordinaires dou Parlement prouchain   à faire ce que dit est, et seront produiz lesdiz   tesmoins du temps que les procès commencerent entre   lesdictes parties ou leurs predecesseurs sur la cognoiscence   desdiz officiers.
Samedi, XXVIIJe jour de may.
Ce jour, a esté enjoint à maistre Deniz de Paillart,   filx de feu messire Philibert Paillart, president en   Parlement en son temps, qu'il alast veoir madame   Jehanne de Dormans, sa mere, aggravée de maladie   et près de sa fin, comme elle disoit; et pour ce que   ledit Deniz s'estoit longuement tenu et n'avoit volu   aler devers sadicte mere, pretendens qu'elle le voloit   faire renuncer à son heritage, la Court l'a asseuré de   ce que, se par induction ou autrement contre sa   volenté il consentoit aucune chose en son prejudice,   la Court l'avera et tendra pour non fait.
Si a accordé   et consenti ledit Deniz d'aler à sadicte mere, et ce m'a   esté enjoint à enregistrer.
Mercredi, XXIJe jour de juin.
Sur certeinnes lettres royaulx presentées à la Court   de par les generaulx conseillers du Roy sur le fait de   la Justice, a esté dit qu'elles seront monstrées au procureur   du Roy, et sur ce les parties oyes, la Court   leur fera droit et raison.
Mercredi, XXVIJe jour de juillet.
Ce jour, maistre J.
du Boiz, receveur des amendes   de ceans, s'est opposé et oppose à l'adjudication du   decret des heritages de Robert de Jouval, requerans   qu'il viegne à contribution pour cause de certeinne   amende en quoy a esté ledit Robert condempné envers   le Roy nostre Sire.
Mardi, XVJe jour d'aoust.
Cedit jour et aussy samedi derrien passé, la Court   a entredit à maistre Deniz de Paillart, de present et   quousque, l'alienation de ses biens immuebles, et a   ordonné et ordonne que les amis charnelx dudit Deniz   s'assembleront et esliront un curateur qui comparra   en la Court pour faire le serment acoustumé et pour   estre auctorisé.
Juesdi, XVIIJe jour d'aoust.
L'Université de Paris et maistre Arnoul de Lafons   ramenent à fait leur requeste à l'encontre de pluseurs   Cordeliers de Mascon et de Lyon qui defendent, et   dient par especial ceulx de Mascon, supposé l'arrest   obtenu par Lafons qui n'est que ad tempus, pour lequel   executer Laurens Le Viguereux, qui n'est point sergens,   leur a fait moult de griefs, car il les bouta hors   de leur maison et eglise, et prist leur robes, livres et   joyaux, et les banni hors de Mascon et du royaume, et   defendi que l'en ne leur donnast rien, combien qu'il   deissent qu'il estoient prests d'obeir, maiz que Arnoul   qui estoit excommunié se feist absodre, et sur ce ont   baillé requeste, et ancor requierent, attendu le temps   d'aoust et vendenges, que puissent revenir en leur   couvent servir Dieu.
Repliquent l'Université et Arnoul et dient qu'il   dirent au rebelle que les sentences du Pape ne lioient   point, comme portoient par instrument et par ordonnance   de l'eglise de France, maiz il ne tindrent compte,   maiz prirent les meubles de leans et porterent aux   Jacobins, et en lieu des pannunceaus du Roy midrent   des testes et machoires de buef et pour le batail des   cloches y mirent une queue de renart.
Appoinctié que   l'un des seigneurs de ceans s'informera par dela et   appaisera, si puet, la besoigne,alias rapportera, et  au   Conseil sur plus grant provision.
Samedi, XXe jour d'aoust.
Cedit jour, maistre J.
du Drac, president des   Requestes du Palaiz, a receu XIJ libvres parisis baillées   en depost ceans par maistre Giles de Grigny, advocat,   qui de ladicte somme de XIJ libvres a receu quittance   corrigée par la Court.
Mardi, XXXe jour d'aoust.
Ce jour, maistre Jehan Rabateau, procureur de   monsr le duc de Berry, tant en son nom que comme   lieutenent du Roy es païs de Languedoc et duchié de   Guienne, s'oppose à ce que la main du Roy nostredit   Seigneur mise sur le temporel de l'evesque du Puy ne   soit levée et requiert estre oy.
Venredi, IXe jour de septembre.
La Court commet maistres Nicole de Biencourt et   Bertran Quentin à veoir l'estat du prevost des marchans,   afin que l'en puisse pourveoir à la requeste   faicte par ledit prevost sur la reparation des chaussées   de la ville de Paris.
Cedit jour, est venus ceans le duc de Bourgoigne,   conte de Flandres, accompaignié de pluseurs barons   et seigneurs, pour recevoir la curation du conte de   Pantevre et pour faire le serment acoustumé, comme   apert par le registre des Plaidoiries.
Samedi, XIJe jour de novembre.
Messire Arnault de Corbie, chevalier et chancellier   de France, tint le Parlement après la messe du Saint   Esperit chantée solennelment par les freres Augustins   en la grant sale du Palaiz...
Et est asavoir que, combien que les presidens fussent   pluseurs en nombre, car, oultre le nombre de quatre   acoustumé, avoit esté fait president maistre Robert   Mauger puiz un an pour ayder et suppleer les defaus   qui povoient avenir, et par ainsy fussent cinq presidens,   neantmoins n'en a eu aucun à ce commencement   en la grant deshonneur et esclande du Roy, de sa   justice souverainne et de sa Court, dont a eu grant   murmure, attendu mesme que de tous les cinq n'y   avoit cellui qui fust empeschié pour le Roy  immediate,  sinon messire Henry de Marle, premier president, qui   tenoit l'Eschequier à Rouen, car le secont, c'est assavoir   messire Pierre Boschet, estoit en son païz de   Poitou, messire Ymbert de Boisy tenoit les jours du   duc de Bourgoigne, cousin du Roy, à Beaune, messire   Jaques de Ruilly estoit en commission pour gentilx   hommes en Anjou, et ledit maistre Robert Mauger en   commission pour autres parties en Poitou ou en Anjou.
Dimenche, XIIJe jour de novembre.
Curia vacat.
Ce jour, envoya au soir querre le Chancellier le graphier   au soir et lui commenda qu'il feist lettre adressans   à maistre J.
du Drac, president aux Requestes   du Palaiz, pour tenir et exercer le lieu de president   ceans durant l'absence des presidens.
Lundi, XIIIJe jour de novembre.
Au Conseil furent envoiées lettres patentes de par   le Chancellier adressans à maistre J.
du Drac, president   aux Requestes du Palaiz, pour tenir le lieu de   president, lesquelles lettres ledit du Drac apporta   en la Chambre au matin, et estoient lesdictes lettres   signées du graphier, du commendement à lui fait   le jour precedent bien tart par ledit Chancellier, et   desquelles lettres la teneur s'ensuit:   Karolus, etc., Dilecto ac fideli nostro consiliario, magistro   Johanni du Drac, presidenti in camera Requestarum Palacii   nostri Parisius, salutem et dilectionem.
Cum nobis fuerit relatum   presidentes nostri Parlamenti Parisius abesse, et ipsorum   absentia, in nostri et rei publice regni nostri, presertim expeditionis   causarum dicti nostri Parlamenti detrimentum et jacturam   vergere dignoscatur, majusque detrimentum succedere perpendatur,   nisi a nobis de remedio provideatur oportuno, vobis   precipimus et mandamus, committendo, si sit opus, quatinus   ad Magnam nostri Parlamenti Cameram accedentes ibidem locum    et officium presidentis teneatis, et quousque iidem presidentes   seu eorum alter remeaverint, fideliter ac diligenter, et prout est   fieri solitum, exerceatis, ab omnibus autem justiciariis, officiariis   et subditis nostris vobis in hac parte pareri volumus et   jubemus.
Datum Parisius, XIIJ die novembris, anno Domini  Me CCCCe VIIe et regni nostri XXVIIIe./  Ainsi signées:Per Regem, ad relationem Consilii,  BAYE.
Ce jour, a esté ordonné que les seigneurs qui averont   servi es Chambres de Parlement et des Enquestes   le moiz de septembre pourront faire leurs cedules   de XVIJ jours.
Mardi, XVe jour de novembre, au matin.
Fu parlé en Conseil par les maistres des Requestes   de l'Ostel du Roy contre ce que le Chancellier avoit   envoié lettres à maistre J.
du Drac, president aux   Requestes du Palaiz, pour tenir le lieu de president,   pour ce qu'il disoient que en absence des presidens à   eulx apartenoit de tenir le siege, nonobstant que messeigneurs   de la Chambre deissent le contraire, car souvant   a esté veu que, quant il faloit aler au Conseil, le   president tenent le siege ou soy lever du siege pour   aucune necessité, le plus ancien des laiz de la Chambre   tenoit le lieu du president, presens mesmes lesdiz   maistres des Requestes, et pour ce disoient les anciens   laiz de ceans que plus estoit en leur prejudice que   desdiz maistres, que ledit Chancellier faisoit tenir le   president des Requestes le lieu de president en ceste   Grant Chambre, car il y avoit ceans suffisans laiz et   anciens assez pour tenir ledit lieu.Tandem a pleu et   plait auxdictes parties que sanz prejudice ledit du Drac,   president des Requestes du Palaiz, exerce ledit office   de president ceans, selon ce que mandé lui a esté, en   l'absence des presidens.
Venredi, XVIIJe jour de novembre, au Conseil.
Ce jour, a esté plaidoié et repliqué en une cause   pour l'evesque et Université de Paris contre messire   Guillaume de Tignonville, chevalier, prevost de Paris,   pour IJ clers, l'un maistre en ars, l'autre bachelier en   ars en ladicte Université, qu'il avoit pendu ou fait   pendre au gibet de Paris, presens monseigneur le   duc de Guienne, ainsné filz du Roy, les roiz de Sicile   et ducs de Berry et de Bourgoigne en la sale du Louvre,   et l'a enregistré le graphier, comme appert ou registre   de ceans.
Samedi, XIXe jour, au Conseil.
Et cedit jour a esté repliqué au Louvre en ladicte   cause cy dessus.
Mercredi, XXIIJe jour de novembre.
Ce jour, au soir, environ huit heures, messire Loiz,   filz du Roy Charles Ve et frere germain du Roy Charles   regnant de present, duc d'Orleans, conte de Valoiz,   de Bloiz, de Beaumont, de Suessons, d'Angolesme, de   Dreuz, de Porcien, de Pierregort, de Luxembourc et   de Vertus, sire de Coucy, de Montargi, de Chasteltierri,   d'Espernay et de Sedanne en Champaigne et de   pluseurs autres terres, marié à madame Valentine  fille de feu messire Galiache, duc de Milant, dont avoit   III filx et une fille, en revenant de l'ostel de la Royne,   qui est près de la porte Barbette, vers l'eglise des   Blans Manteaus, accompaigné moult petitement selon   son estat, c'est assavoir de IIJ hommes à cheval et de   IJ à piet à une ou IJ torches, devent l'ostel du mareschal   de Reux, en son aage de XXXVJ ans ou environ, fu   par VIIJ ou X hommes armez qui estoient mussez en   une maison appellée l'ymage Nostre Dame, estant   devant l'ostel dudit mareschal, et où lesdiz hommes   avoient habité et conversé repostement par VIIJ ou   XV jours, tué et murtri, et ly fendirent la teste de   jusarmes, puiz que fu abatu de son cheval, et ly firent   espendre la cervelle de la teste sur le pavement, et ly   coperent tout jus une main, et avec lui tuerent un   sien vallet qui se metoit sur lui pour le defendre, et si   navrerent un qui tenoit la torche; le Roy estant en son   hostel de S.
Pol, monseigneur de Guienne, dauphin de   Vienne et ainsné filx du Roy au Louvre, de l'aage d'environ   XJ ans, les ducs de Berri et de Bourbon, ses oncles,   et les roy de Sicile et duc de Bourgoigne et conte de   Nevers, et les contes d'Alençon et de Clermont, et messire   Charles de Lebret, connestable de France, ses cousins   germains, et messire Pierre de Navarre, conte de Mortain,   aussi son cousin germain, et pluseurs autres seigneurs,   tant du sanc royal que autres estans à Paris,   admiral de France que maistre des arbalestriers, et   les seigneurs et menistres de justice, tant de Parlement   que du Chastellet estans à Paris.
Et lui qui si grant   seigneur estoit et si puissant, et à qui naturelment, ou   cas qu'il eust falu gouverneur à ce royaume, apartenoit   le gouvernement, en si petit moment a finé ses jours   moult horriblement et honteusement.
Et qui ce a fait   scietur autem postea.
Juesdi, XXIIIJe jour de novembre.
Cedit jour, est alée la Court à l'enterrement de feu   messire Loiz de France, germain du Roy, lequel hier   au soir estoit environ VIIJ heures duc d'Orleans et de   moult d'autres terres, et maintenant cendre et pourreture,   et lequel est enterré aux Celestins delez S.
Pol.
Samedi, XXVJe jour de novembre.
Ce jour, a esté dit et puplié de pluseurs que le duc   de Bourgoigne, conte de Flandres et de Bourgoigne   et d'Artois, disoit et maintenoit qu'il avoit fait occire   le duc d'Orleans, son cousin germain, par Rolet d'Auquetonville   et autres, et sur ce s'est au jour d'ui parti   de Paris.
Venredi, IJe jour de decembre.
Giles de Molin, procureur de maistre Phelippe des   Essarts, conseiller du Roy nostre Sire et maistre des   Requestes de son Hostel, s'est opposé et oppose à   toutes fins que maistre Philippe de Corbie ne soit   institué en l'office de maistre desdictes Requestes de   l'Ostel, que tenoit à son vivant feu maistre Tristan du   Bos.
Venredi, XVJe jour de decembre.
Cedit jour, messire Guillaume d'Avaugour, chevalier,   a esté fait et ordonné curateur au conte de Peintevre   à la requeste de lui et de pluseurs chevaliers et   seigneurs ses amiz, pour ce comparens en la Court,   pour auctoriser certain tractié fait pour ledit conte   avec le duc de Breteigne touchant la terre de Moncontour,   et ont l'evesque d'Angiers, le Borgne de la   Heuse et pluseurs autres chevaliers juré que c'est le   proufit dudit mineur, si a fait le serment acoustumé ledit   d'Avaugour, et s'en est constitué plege selon la coustume   de Bretaigne messire Alain de la Mote, chevalier.
Messire Pierre de Villeinnes, chevalier, soy disans   gouverneur de la Rochelle, s'est opposé et oppose que   nul ne soit receu à gouverneur de ladicte Rochelle sans   le oïr.
Ce jour, maistre J.
d'Aigny, contreroleur de la   Chambre aux Deniers, a renuncié et renunce à certeinnes   erreurs par lui proposées ou qu'avoit entention   de proposer à l'encontre de certain arrest ou jugement   de ceans donné contre lui et au proufit de l'abbé de   S.
Germain des Prez lez Paris, en obtemperant à icellui,   nonobstant appellations et oppositions par lui faictes   au contraire, et pareillement renunce à certeinnes   requestes par lui baillées à la dicte Court sur ce que   maintenoit aucuns tesmoins avoir deposé faulx en l'enqueste   du procès, dont despend ledit arrest, et parmi   ce les despens en quoy avoit esté condempné ledit   d'Aigny envers ledit abbé, taxez à la somme de   IIJc libvres ou environ, sont ramenez à la somme de   LX escus, desquelx LX escus et au dessoubz maistres   J.
Garitel et R.
Broisset, conseillers du Roy nostre Sire,   pourront ordonner à leur volenté.
Fait du consentement   dudit d'Aigny et dudit Broisset, soit faisant fort   dudit abbé, et ce qui sera fait par lesdiz commissaires   vaudra arrest du consentement de Hogouart, procureur   de l'abbé et dudit d'Aigny.
Mardi, XXe jour de decembre.
La Court a octroyé à Jehanne Mahiu qu'elle puisse   ceans plaider sans grace par procureur, attendue sa   povreté, et a requiz que ce soit enregistré.
1408.
Mercredi, XJe jour de janvier.
Au jour d'ui, a esté ordonné, veu le plaidoié du Ve  de ce moiz et tout veu, que la dame de la Fauche sera   mise à sa pleinne liberté et venra ceans, se elle welt,   et ly interdict la Court l'alienation de ses bie   immuebles quousque, et sera mandé aux bailliz de   Vitri et de Chaumont et à chascun d'eulx, que l'amenent   ou facent amener à ses despens, et avera messire Ferry   de Chardoigne l'administration des biens de ladicte   dame, dont rendra compte, et ce quousque.
Mardi, XVIJe jour de janvier.
Imperfectum registrum propter vigentissimum frigus,   congelans calamum et incaustum de duobus vocabulis   ad duo vocabula./  Cent ans a qu'il ne fit plus froit, ce dit la gent.
Juesdi, XIXe jour de janvier.
Au jour d'ui, a la Court commiz Pierre Belle, huissier   de ceans, au gouvernement et administration des   IJ Chambres de ceans sur la provision aviser et faire   ou faire faire de buches, chandoilles, torches, nestoier   les tapis et chambres et autres choses apartenens ou   lieu que avoit Pierre Noe, jadis huissier.
Juesdi, XXVJe jour de janvier.
Intensissimum frigus viget, adeo quod nec incaustum   fieri neque conservari potest, neque scribi, etiam ad   ignem./  Venredi, XXVIJe jour de janvier.
Cedit jour, à la conjunction de ceste prouchaine   lune, c'est amoderé le temps qui par les IJ lunes cy   devant par especial combien que dès la Saint Martin   derrien a adès gelé, ont esté si fors et si merveilleuses   gelées que les rivieres ont esté congelés, et par   especial par la riviere de Seinne en pluseurs lieus à   Paris le pueple aloit et venoit comme par la charriere,   et ont esté neges en si grant habundance que l'en eust   onques maiz veu de memoire d'omme, et a esté si   grant froit que non obstant que le graphier eust feu   en vaissel delez son siege pour garder l'ancre de son   cornet de geler, neantmoins l'ancre se geloit en sa   plume de IJ ou de IIJ mos en IIJ mos, et telement que   enregistrer ne povoit, ne nul autre à peinne besoigner.
Or povez sentir en quel estat estoient povres gens qui   n'avoient ne pain, ne vin, n'argent, ne busche, et qui   avoient povre mestier et foison d'enfans.
Lundi, XXXe jour de janvier.
Cedit jour, au soir, se commencerent les glasses à   departir et avaler aval à grant impetuosité.
Mardi, derrien jour de janvier et Ve jour de la conjunction   de la lune,Curia vacat, pour ce qui n'est   venu ne advocat, ne procureur, ne presidens, ne conseiller   du Roy au Palaiz, hors messire Henry de Marle,   premier president, maistre Guillaume de Gaudiac,   doien de S.
Germain l'Aucerroiz et conseiller du Roy   ceans, et IJ ou IIJ autres pour la cause qui s'ensuist:   Au jour d'uy et dès hier environ IX ou X heures de   nuit, sont descendues les glaces et glaçons aval en si   grant habundance par si grant impetuosité et à si   grant effort, en especial par celle partie de Seinne qui   flut à Paris par dessoubz les petis pons, que par les   heurs continuelx des glaces contre les pez de boiz qui   soustenoient le Petiz Pont, qui estoit en alant de la rue   S.
Jaques à Nostre Dame, et aussi contre les pillers   de pierre qui soustenoient les arches et le pont de   pierre qui estoient en alant de la rue de la Harpe au   Palaiz royal, icelles glaces et riviere de Seinne ont   abatu ledit pont de boiz qui estoit en alant à Nostre   Dame et partie des maisons adjacens, et aussi ont   abatu, froissié, demoli et rué jus le pont de pierre dessusdit   et bien de XX à XXX maisons qui estoient dessus,   et lesquelx pont et maisons avoient esté edifiées   et construiz puiz XXVIJ ou XXVIIJ ans.
Voians tous celx   qui veoir le voloient en grant merveille, peril et dommage   de la bonne ville de Paris, et par ce peu ou   nulx des conseillers du Roy ceans n'ont peu bonnement   estre venus ceans, par especial de ceulx qui delà   lesdiz petiz ponz demouroient, pour le peril de venir   et de retourner qui estoit grant, comme vit le graphier   qui, combien que entre VJ ou VIJ heures au matin fust   passé par ledit Petit Pont de pierre en alant au Palaiz,   lequel pont estoit entier, toutevoie puiz que IJ des   maisons dessus ledit pont avec l'une des arches pour   moitié fust fondue en l'eaue, et ce lui eust esté dit en   la Tournelle de la Chambre de Parlement, se parti pour   revenir à son hostel de la rue Pavée, près des Augustins,   et lui estant près du pont vit sur icellui une autre   des maisons cheoir et fondre avec partie du pont de   la main senestre, et puiz passa à dextre.
De ceste   pestilence fu le pueple moult esbahy par Paris et   ailleurs où pareille pestilence fu.
Pareillement aussi   cedit jour, chut partie des changes de dessus le Grant   Pont et peu dudit pont, nonobstant qu'il ne fust que   de boiz hors le pavement, pour ce qu'il n'y eut pas si   grans heurs de glaces que esdiz petis pons, tant pour   ce que la force des glaces la plus grant passa par lesdiz   petis pons, pour ce qu'il trouverent le chemin   empeschié en la riviere qui estoit encor gelée vers   S.
Pol, et par ce faloit que les glaces se tournassent   d'autre costé, que aussi pour ce que quant les glaces   peurent tourner soubz ledit Grant Pont, encontrerent   les molins de l'evesque et autres près du Grant pont   que froisserent et par ce rompirent, et empescherent   leur violence et force, telement que le heurt ne pot   estre si grant qu'il estoit aux dessusdiz petis pons, par   lesquelx aussy dès dimenche derrien passé passoit la   riviere de Bievre qui avoit esté moult impetueuse et qui   moult de dammage avoit fait à Saint Marcel hors Paris.
Ne vindrent point les seigneurs de ceans au Palaiz,   ne advocas, ne procureurs, ne parties, hors en très   petit nombre, pour le grant peril que chascun veoit,   pour cause des grans et horribles glaces qui dès hier   au soir commencerent à descendre et couler par les   pons de Paris et par especial par les petis pons, et   non pas sans cause, car puiz la saison et le temps ont   esté si froiz et adès eu gelées puiz la S.
Martin derrain   passé, et par especial a esté tel froidure et si aspre   et si vigent par les IJ lunoisons derrainement passées   que nul ne povoit besoigner.
Le graphier mesme,   combien qu'il eust prins feu delez lui en une paelette   pour garder l'ancre de son cornet de geler, toutevoie   l'ancre se geloit en sa plume de IJ ou IIJ mos en IIJ mos,   et tant que enregistrer ne povoit; et que par icelles   grans gelées eussent esté gelées les rivieres, et en especial   Seinne, telement que l'en cheminoit et venoit et   aloit l'en, et menoit voitures par dessus la glace, et   que eussent esté si grant habundances de neges que   l'en eust veu de memoire d'omme, et tant que à Paris   avoit grant necessité tant de boiz que de pain pour les   molins gelez, se n'eussent esté les farines que l'en y   amenoit des païz voisins, et que lesdictes gelées, neges,   glaces et froidures se fussent amoderées dès venredi   derrain passé pour la nouvelle conjunction lunaire, et   que les glaces se fussent dissolues par parties et glaçons,   iceulx glaçons par leur impetuosité et heurs ont   au jour d'ui rompu et abatu les IJ petis pons, l'un qui   estoit de boiz joignant du Petit Chastellet, l'autre de   pierre, appellé le Nuef Pont, qui avoit esté fait puiz   XXVIJ ou XXVIIJ ans, et aussi toutes les maisons qui   estoient dessus, qui estoient pluseurs et belles, et lesquelles   habitoient moult de mainnagiers de pluseurs   estas, marchandies et mestiers, comme tainturiers,   escripvains, barbiers, couturiers, esperonniers, fourbisseurs,   couturiers, frepiers, chasubliers, tapissiers,   faiseurs de harpes, libraires, chaussetiers et autres.
Et nonobstant ladicte ruine, pestilence et peril merveilleus   n'y a eu aucune personne perillée, Dieu mercy,   car ledit cas est venu et a esté puiz VIIJ ou VIJ heures   à matin jusques à une ou IJ heures après midi; combien   que ce n'eussent esté les pillers pieça faiz et commencez   entre ledit Petit Chastellet et l'Ostel-Dieu de   Nostre-Dame qui ont receuz les premiers heurs desdictes   glaces et glaçons, qui par ce ont esté debrisez   et leur impetuosité amandrie, vraysemblable estoit et   est que ladicte aventure, cas et pestilence desdiz pons   fust avenue en ceste nuit derrienne, en la destruction   des corps humains qui ne se peussent avoir garde ne   fuir pour le cas soudain.
Oultre ce que dit est, ont esté   rompus et destruiz les molins de l'evesque de Paris   qui sont dessus le Grant Pont et pluseurs autres, et   aussi churent en la riviere grans parties des changes   dessus ledit Grant Pont, qui vraisemblablement et selon   l'opinion de ceulx qui s'i cognoissent, eust esté abbatu   par les glaces, se ne fust les heurs qui rompoient les   molins dessusdiz qui sont près et au-dessus, et aussi   que les glaçons sont descenduz par ledit pont plus tart   plus de XIJ heures que par lesdiz petis pons, pour ce que   les glaces qui descendoient de haut ne povoit avoir   leur cours devers Saint Pol et devers Greve, pour ce   que celle partie estoit ancor gelée, si resistoit audiz   glaçons que ne passassent de cel cousté, si faloit que   alassent par la partie qui est devers lesdiz petis pons   qui estoit plus desgelée et plus expediée d'empeschemens.
Et ce cas avec l'occision de feu messire Loiz,   duc d'Orleans, frere germain du Roy,de quo supra     mense novembri, a esté à grant merveille en ce royaume.
Mercredi, premier jour de fevrier.
Curia vacat, pour ce que nul n'a osé passer la   riviere pour aler au Palaiz, pour la grant impetuosité   et force d'elle, car aussy croit elle tousjours.
Curia vacat, pour ce que nul ne se ose abandonner   à passer Seinne, par especial outre les feu petis pons,   pour ce que la riviere croit oultre mesure et hors ses   termes et si impetueusement que c'est horreur.
Juesdi, IJe jour.Festum purificationis beate Marie,   Curia vacat.
Venredi, IIJe jour, au Conseil où n'eut que IX ou X de   seigneurs de ceans et de ceulx qui demeurent entre   les pons, c'est assavoir en la Cité avec peu de ceulx   d'oultre le Grant Pont.
Samedi, IIIJe jour de fevrier.
Au Conseil.
Et fu ordonné que, pour ce que les   maistres ou seigneurs de ceans ne povoient bonnement   venir d'oultre les petis pons qui estoient rompus et   que Seinne passoit et issoit ses termes, ilz s'assembleroient   en aucun lieu et feroient Conseil et arrests,   et ceulx de la Cité et d'outre le Grant Pont venroient   au Palaiz en la Chambre et conseilleroient et feroient   arrests.
Item, cedit jour, fu ordonné que l'en ne plaideroit ne   lundi ne mardi prouchain.
Item, fu ordonné que les maistres des oeuvres du   Roy et II des seigneurs de ceans et le graphier avec   eulx visiteroient le Palaiz et haut et bas, pour ce que   l'en trouvoit que les sales et la Chambre de Parlement   estoient estayés par dessoubz les vostes, et si empiroient   les murs, et plouvoit presques par tout, et   estoient les maisons du Palaiz en voie de ruine qui n'y   remedieroit, si comme toutes les maisons et chasteaulx   du Roy par le royaume aloient à ruyne, non obstant   que de par le Roy l'en levast continuelment moult   grans subsides.
Et icelle visitation faicte seroit raportée   à la Chambre des Comptes pour y pourveoir.
Pour ce que les maistres ou seigneurs conseilliers   ceans et demourans de là les petis pons, qui estoient   en nombre environ XXX ou plus, ne povoient venir au   Palaiz ne en la Chambre de Parlement seurement pour   le grant excès de la riviere qui s'extendoit en pluseurs   rues moult impetueusement, a esté au jour d'uy ordonné   que lesdiz maistres se assembleront en leur marche et   jugeront procès jusques à ce que seurement l'en puisse   ceans venir en batel, attendu que les pons sont rompus   et demoliz.
Et pour ce que le graphier demeure   oultre lesdiz petis pons en la marche desdiz maistres   ou seigneurs, ledit graphier enregistera au Conseil des   dessus diz maistres, et son clerc principal, qui est notaire   du Roy à bourses, venra ceans et enregistera pour lui.
Lundi VJe jour de fevrier, au Conseil.
Cedict jour, se sont assemblez à Saincte Genevieve ou   Mont les maistres ou seigneurs et IJ des presidens de   ceans qui demouroient oultre les petis pons, et les   autres, qui demouroient par deça, en la Chambre de   Parlement ou Palaiz, selon ce que avoit esté ordonné   samedi derrien passé, pour conseiller, et a esté le   graphier au Conseil tenu à Saincte Genevieve, et son   principal clerc, qui est notaire et secretaire du Roy,   en la Chambre du Parlement au Conseil.
Venredi, Xe jour de fevrier.
Item, ce jour a esté pourparlé sur la provision des   petis pons et passages pour le marrain, et a esté mandé   le prevost des marchans qui a recité de pluseurs   manieres de faire et refaire les pons de Paris touchées   au Grant Conseil, l'une et la plus giere qui pleust   au Roy de donner et octroyer la tierce partie des aydes   de la ville et viconté de Paris pour un an, qui monteroit   à IIIJxx mil libvres, car toutes les subsides que le   Roy prant à Paris et en la viconté hors son ordinaire   monte à XIJxx mil libvres.
Nota, con grans subsides   prant le Roy par tout le royaume.
Et si a esté touchié de requerir provision pour la   ville de Paris où pluseurs gens d'armes doivent arriver   en brief en la compaignie des ducs de Berry, de   Bourgoigne, de Breteigne et du roy de Sicile, sur le   fait de la mort du duc d'Orleans,de quo supra, sur   quoy n'a pas esté conclu,quia ad Curiam non pertinet,  multis obstantibus et nunc currentibus, au moins n'y   pourroit elle remedier.
Le prevost de Paris a exposé à la Court que on lui   a rapporté que aucuns ont despoillié certaines fourches   ou gibés patibulaires environ Paris des charoignes de   ceulx qui y avoient esté executez, et si avoient tant fait   que par certains moiens de femmes ou autres ilz avoient   eu certains enfans mors nez, et estoit grant et vraissamblable   presumption qu'ilz ne fussent gens crimineux   et sorciers, dont ledit prevost n'osoit mais doubtoit   s'entremettre d'en faire ou entreprendre cognoissance,   pour les debaz en quoy ceulx de l'Université de   Paris et autres le tiennent soubz umbre de ce que   aucuns veulent dire que la cognoissance de tels cas   appartient à la justice ecclesiastique.
Pourquoy, oy   ledit prevost et le procureur du Roy, present à ce   l'evesque de Paris en sa personne, la Court a ordonné   et commandé audit prevost que sur ledit cas venu à   sa cognoissance et les dependances sans aucune difficulté   il face ou face faire information, et ceulx qu'il en   trouvera coulpables ou souspeconnez preigne et face   emprisonner, et les punisse, comme il appartendra   selon raison et justice.
Mercredi, XVe jour de fevrier.
Ce jour, a esté ordonné que certeinnes maisons, qui   apartenoient à Nycolas Grimaut et qui estoient demourées   sur le Pont Nuef en ruine et en peril de cheoir,   parce que ledit pont estoit cheu, seroient abatues au   despens de la chose, et à ce a esté commiz Pierre   Belle, huissier de ceans.
Mercredi, VIJe jour de mars, au Conseil.
Les procureur et autres officiers du Roy à Rouen,   les prelas et autres gens d'eglise, les barons et seigneurs   qui sont de la garde et ressort et souverainneté   du bailliage de Rouen, et les bourgois et habitans   dudit Rouen ont protesté que separation ne soit   faicte du bailliage de Rouen et d'Esvreux.
Juesdi, VIIJe jour de mars.
N'a pas esté plaidoié pour ce que la Court a esté present   en la sale de l'ostel du Roy à Saint Pol, où maistre   Jehan Petit, maistre en theologie, de la nation de Normandie,   a proposé pluseurs causes et raisons pour le   duc de Bourgoigne, par lesquelles disoit de par ledit   duc, qui l'a advoué, que à bonne et juste cause avoit   fait mourir le duc d'Orleans, et en devoit estre prisez   et remuneré d'amour, d'onneur et de richesses.
Lesdiz   raisons et propos ont esté diz et proposez en la   presence des roiz de Cecile, cousin germain du Roy   qui estoit enfermé comme malade, du duc de Berry,   du duc de Bourgoigne, du duc de Breteigne, du conte   de Mortain, du conte de Nevers, et icelles raisons   trouveras ailleurs en cest livre enregistrées et rapportées   par le graphier en tables et tout droit pour la   presse et foule de gens d'armes et autres qui estoient   en ladicte sale.
Lundi, XIJe jour de mars.
Le seigneur de Dampierre, accompaigié de pluseurs   chevaliers et escuiers, est venu avant les Plaidoiries   du jour d'ui à matin de par le duc de Bourgoigne   qui faisoit savoir à la Court que le Roy, en son intervale   qu'il a eu de santé depuiz venredi au soir jusques   à samedi derrien passé au disner, avoit dit sur ce que   pluseurs lui demandoient le lieu vacant ceans pour la   mort de feu maistre Renaut de Bussy, que il voloit et   estoit son entention que election se feist du plus souffisant,   selon les ordonnances royaulx autrefoiz faictes.
Mercredi, XIIIJe jour de mars.
Ce jour, vindrent ceans l'arcevesque de Sens,   l'evesque de Poitiers, chancellier de Berri, messire J.
de Saulx, chancellier de Bourgoigne, le conte de Vandosme   et autres pluseurs de par nosseigneurs, tant   dessusdiz que de la Royne et le roy de Sicile, requerir   que la Court receust ou lieu de feu maistre Regnaut   de Bussy, ou au moins ou lieu des Enquestes de cellui   qui monteroit en la Grant Chambre en son lieu,   maistre J.
Taranne, qui avoit lettres de don du Roy,   et combien que VIIJ ou IX autres eussent don et lettres   signées non seellées, et que par l'ordonnance royaulx   deust estre faicte election des seigneurs de ceans, et   que la Court s'efforsast de soy à ce arrester, toutevoie   tandem, pour la requeste et importune volenté desdiz   dame et seigneurs et pour eschiver esclande, a esté   receu ledit Taranne, moienant ce que sa lettre qui   estoit defectueuse seroit refaicte, et que maistre Pierre   de l'Esclat, maistre des Requestes de l'Ostel du Roy   et conseiller de la Royne, feroit avoir lettres à la Court   que ce ne tournast point à prejudice d'icelle Court ne   des ordonnances dessusdictes, et oultre lui et lesdiz   chancelliers et le tresorier de Berry et le conte de Vandosme   de faire consentir nosdiz seigneurs.
Venredi, XXIIJe jour de mars.
Au jour d'ui, a esté advisé ceans par la Court, la   Chambre des Comptes et tresoriers de France que,   pour faire et refaire le Petit Pont commencié au Petit   Chastellet et le Pont Saint Michiel, les tresoriers bailleront   mil libvres, le Prevost des Marchans autre mil   libvres parisis, la Court de ceans sur les exploiz   Vc libvres parisis, le Prevost de Paris aussi sur les   exploiz dudit Chastellet, par une maniere qui sera   advisée, une autre somme, et l'evesque de Paris et   autres qui prennent peage ou autre redevance sur lesdiz   pons, chascun en son endroit selon leur portion, une   autre somme.
Et sur ce sera commencié à ouvrer le   plus tost que faire se pourra, et premierement au pont   dudit Petit Chastellet, et interim les Prevosts de  Paris   et des Marchans dessusdiz iront devers les seigneurs,   c'est assavoir la Royne, roy de Sicile, duc de Berry   et autres, et leur supplieront que weillent contribuer   et ayder audit ouvrage et reparation, et aussy laboreront   devers le Roy et les generaulx d'avoir certeinne   quote sur les subsides prins à Paris pour ledit ouvrage.
Lundi, secont jour d'avril.
Cedit jour, a esté receu ceans maistre N.
Potin en   conseiller du Roy par la resignation de maistre Germain   Paillart, fait evesque de Luçon par le Pape, ou   lieu duquel a esté maistre Pierre d'Aunoy en la Grant   Chambre, et ou lieu dudit d'Aunoy en la Chambre des   Enquestes a esté receu ledit Potin à la requeste du   duc de Berry et par vertu de certeinnes lettres de   don fait par le Roy.
Venredi, VJe jour d'avril.
Ce jour, a esté appoinctié sur certain incident   en visitant le procès (d'entre le conte de Brenne,   et l'evesque de Laon, d'une part, et le roy Loiz de   Sicile, d'autre part), que les tesmoins vielx, valitudinaires   et affuturs, examinez d'un costé et d'autre sur   le petitoire, seront joints à l'enqueste du principal   sur le petitoire, supposé qu'il n'appere point   de certification de la mort desdiz tesmoins, et en tant   que regarde les tesmoins examinez sur le possessoire   d'un costé et d'autre, les tesmoins qui apperront et   apperrent estre mors au temps de la reception de l'enqueste   du petitoire seront joins à icelle enqueste du   petitoire, et ceulx, dont il n'apert point par certification   ou autrement de la mort, examinez en icelle   enqueste du possessoire, ne seront point joins à icelle   enqueste sur le petitoire.
Venredi, XXe jour d'avril, au Conseil.
Cedit jour, maistre Guillaume Le Clerc, conseiller   du Roy ceans, ou nom de lui et de maistre Gautier   Ponce, aussy conseiller du Roy ceans, en la presence   de Pierre Simon, procureur de messire Loiz de Poitiers   et de dame Katherine de Giac, sa femme, et de Vital   Torencha, procureur du seigneur de Tournon, a exposé   que comme aient vacqué par pluseurs jours à l'execution   de pluseurs arrests de ceans par lesdiz Loiz et sa   femme contre ledit de Tournon, dont leur est deue la   somme de CCCC et VIII frans, dont s'est obligié ledit   Tournon envers eulx à paier dedans la St-Jehan prouchain   venant, et aient promiz de determiner par la   deliberation d'aucuns des seigneurs de ceans au landemain   de Quasimodo prouchain, ou d'en faire ordonner   par la Court, et il n'aient pas eu temps d'en   ordonner ou faire ordonner par icelle Court, et pour   avoir adviz avec lesdiz seigneurs ait assembler durans   les festes de Pasques derrienes et depuiz pluseurs desdiz   seigneurs comme commissaires, lesquelx y ont   vaqué sans avoir satisfaction, et ancor ait pluseurs   choses à parfaire, pourquoy ont requiz lesdiz procureurs   qu'il paiassent et contentassent lesdiz seigneurs   de ce qu'il y ont vaqué, et aussi leur respondissent de   ce qu'il y vaqueroient, disans que à eulx ne tenoit pas   qu'il n'eussent leur droit audit jour, pourquoy protestent   que se par lesdiz procureurs ou leurs maistres tenoit   que il ne peussent ordonner desdiz debas, que ce ne   leur soit imputé qu'il ne se puissent faire paier dudit   de Tournon audit terme, car il estoient prests de faire   ce qu'il appartendroit avec lesdiz seigneurs et faire ce   qu'avoient promiz, maiz qu'il feissent que lesdiz seigneurs   y voulsissent entendre, en les contentant,   comme dit est.
Venredi, IIIJe jour de may.
Ce jour, Loiz Pot et Jaques de Lalande ont esté   curateurs ordonnez aux enfans de feu messire Guillaume   de Neillac, à la relation et election de Pierre de la   Trimoille, J.
de Chevenon, Dauphin de Seriz et Baptetaust,   messire Guillaume Foucault, Loiz Pot, Jaquet   de Lalande, messire Gaucher de Passac, messire Paous   de Prie, J.
Garnier, Perceval de la Marche, messire   Philibert de Digoinne, Oudart de Lespinace, qui ont   fait le serment acoustumé.
La Court a ordonné que la somme de Vc XIIIJ escus que   coustera à faire ou edifier certain molin, ou edifice de   certain molin, dont contens estoit entre l'evesque de   Therouenne, d'une part, et les executeurs du feu derrain   evesque, sera baillée et delivrée à IJ bonnes personnes de   Therouenne, gens d'eglise ou autres, pour convertir et   distribuer à l'edifice dudit molin, pourveu que lesdiz   molin et edifice demourront perpetuelment à heritage   à l'eveschié, et le residu de la somme de VIJc escus miz   en depost devers la Court demourra devers ycelle, jusques   à ce que ledit edifice sera parfait.
Sur le debat du partage d'entre J.
de Poiz, d'une   part, et sa mere, d'autre part, oye la relation des commissaires   à ce ordonnez, il sera dit que les partages   faiz par maistre Oudart Baillet demourront en l'estat   qui sont, comme bons et valables, et sortiront leur   plain effect et sera tenus ledit J.
de Poiz de choisir   l'un d'iceulx partages dedans le XVJe jour de juin prouchain   venant pour tous delaiz et prefixions, et l'autre   rendre à sa dicte mere pour joir d'icellui par forme   de doaire, et ou cas que dedans ledit XVJe jour de juin   ledit de Poiz n'aura choisy, la Court dès maintenant   en baille le choiz à sa dicte mere, et le relieve de   despens et pour cause, et oultre a ordonné la Court   que, quelque partage ait J.
de Poiz, il avera J roussel   dont il se plaignoit.
Samedi, Ve jour de may.
Cedit jour, a esté receu en prevost de Paris messire   Pierre des Essars, chevalier, ou lieu de messire Guillaume   de Tignonville, chevalier, qui pour contemplation   de l'Université de Paris et occasion de II soy   disans clers et escoliers, executez au gibet de Paris   par le jugement dudit prevost dès la S.
Deniz derrain   passé, et pourquoy ladicte Université a cessé de sermons   et leçons jusques à ores, a esté despoinctié dudit   office de prevosté.
Mardi, XVe jour de ce present moiz.
Furent ceans publiées et leues trois lettres royaulx,   par lesquelles le Roy welt tenir et maintenir les eglises   et prelatures de son royaume en leurs franchises et   libertez, comme apert plus clerement, qui sont enregistrées   ou livre des Ordonnances.
Et à occasion desdictes lettres a esté presentée au   Roy dès lundi derrain passé, comme l'en dit, une   bulle par laquelle le pape Benedict, qui est l'un des   contendens du papat, excommunie le Roy et messeigneurs   ses parens et adherens, et qu'il en avendra,   Diex y pourvoie.
Mercredi, XVJe jour de may, au Conseil.
Cedit jour, ont esté despenduz II executez au gibet,   qui se disoient clers et escoliers de l'Université de Paris,   et au despendre a eu, comme l'en dit, plus de XLm personnes   au gibet, et ont esté ramenez en II sarqueux,   à grant compaignie et grans processions des eglises et   de l'Université, sonnans toutes les cloches des eglises   jusques au parviz de Nostre Dame, entre X et XJ heures,   couvers de toile noire et rendus à l'evesque de Paris   par certeinne forme et maniere, et depuiz portez ou   menez à Saint Matelin où ont esté inhumez, comme   l'en dit, et ce fait par ordonnance royal.
Et cedit jour, a esté levée la Court à IX heures pour   aler au Conseil en la Chambre Vert sur une burle   que le pape Benedict avoit envoiée au Roy, esquelles   le excommunioit, et les seigneurs de son sanc et adherens,   ou contempt d'unes lettres qui hier avoient ceans   esté publiées, par lesquelles le Roy voloit que les   eglises de son royaume usassent et joissent de leurs   droiz, franchises et libertez, acoustumées d'ancienneté   et qui sont de droit.
Lundi, XXJe jour de may.
Ont esté assemblez entre la sale du Palaiz et la   Chambre de Parlement et les grans galeries par bas ou   grant preau par terre le Roy nostre Sire, les roy de   Sicile, duc de Berry, duc de Bourgoigne et pluseurs   autres seigneurs, ducs, contes, barons, chevaliers,   escuiers, bourgoiz, arcevesques, evesques, abbez, prelas,   religieus, clergié, et par especial l'Université de   Paris; et proposa maistre J.
Courtecuisse, maistre en   theologie, publiquement, en prenant pour theme contre   le pape Benedic qui avoit envoié une bien mauvese   bulle, par laquelle excommunioit le Roy et les seigneurs   de son sang et tous adherens, pour occasion de   ce que le Roy, son clergié et son Conseil avoient pené   et penoient et poursuioient l'union de l'Eglise, tant   par subtraction d'obeyssance que de pecunes, et de     non obeir n'à l'un n'à l'autre des contendens:Convertetur   dolor ejus in caput ejus, et in verticem ipsius iniquitas   ejus descendet.
Et après ce que ledit maistre eust proposé XIJ raisons   de la negligence dudit Benedic à l'union poursuir   et avoir, et du mal et vice desdictes bulles excommunicatoires,   en metant consequenterVJ conclusions, a   esté requiz par l'Université que lesdictes bulles fussent   dessirées.
Si ont esté dessirées publiquement, et à   ladicte requeste a esté prins et emprisonné messire   Guillaume de Gaudiac, docteur, conseiller du Roy   ceans et doien de S.
Germain l'Aucerroiz.
Venredi, premier jour de juing.
Pour ce que maistre Guillaume Cousinot, advocat   ceans, n'est pas venu à heure ordenée de plaidier   après disner, la Court a commandé à Jehan Maisnier,   huissier de ceans, qu'il execute ledit Cousinot de XL solz   parisis,aliàs, ilz seront pris sur ledit huissier,  s'il n'en   fait diligence, et ainsi sera fait d'ores en avant contre   les autres, car par la negligence des advocaz et procureurs   pluseurs personnes demourent souvent à expedier   à jours de Plaidoieries.
Mardi, Xe jour de juillet.
Les procureurs de pluseurs prisonniers estans ou   Louvre, c'est assavoir, l'evesque de Gap, l'abbé de S.
Deniz, maistre Nycolas Fraillon, conseiller du Roy   ceans, maistre Thiebaut Hoce, secretaire et notaire du   Roy, maistre Henry Chicot, maistre en theologie, et   autres requierent distribution de Conseil contre l'Université   de Paris.
L'Université dit au contraire que lesdiz prisonniers   sont jà requiz par leur ordinaire, car ilz sont gens   d'eglise et si sont prisonniers pour crime de lese   majesté et pour scisme de l'Eglise, à quoy ne voudroit   toucher la Court.
Si dit qu'elle a eu conseil sur ce, et   leur adviz a esté qu'elle ne puet en ce pranre distribution,   et n'en pranra point, et defent à son procureur   qu'il n'en praigne point.
Lesdiz prisonniers dient en replicant au contraire   que c'est raison qu'il aient distribution, il viennent   ceans comme en Court capital pour remede avoir et   justice, car jà longuement ont esté prisonniers, et n'est   homme, tant fust Sarrasin, que si venoit ceans et   demandast distribution, que l'en ly deniast, et ne   wellent point decliner ou apartendra de soy soumettre   à tel juge que deveront avoir, si concluent que doivent   avoir distribution.
Appoinctié au Conseil.
Mercredi, XJe jour de juillet.
Au jour d'ui, a esté faicte election du lieu vacant en   la Chambre des Enquestes par le trespas de maistre J.
d'Ailly, et a esté esleu maistre Renault de Sens, bailli   de Bloiz, qui autrefoiz avoit esté de ladicte Chambre   dont avoit esté miz hors sans procès, comme l'en dit,   dès le temps d'un triboul qui fu à Paris XXIIJ ou   XXIIIJ ans a, et pour ce que le Chancellier ne povoit   estre à l'election faire, a mandé au matin que, non   obstans lettres par pluseurs obtenues, la Court esleust   aucun suffisant audit lieu.
Juesdi, XIJe jour de juillet.
Les prisonniers estans au Louvre, pour l'occasion   des bulles d'excommeniement envoié contre le Roy et   son sang par Pierre de Lune derrienement esleu en   Pape, requiert distribution de Conseil contre l'Université   de Paris.
Hoiguart, procureur de ladicte Université, dit qu'elle   lui a defendu que de ceste chose ne se melle, et pour   ce lesdiz prisonniers prennent pour advocas maistre   Pierre de Marigny et pluseurs autres, à qui la Court a   commendé qu'il soient au Conseil desdiz prisonniers et   qu'il facent leur devoir, et iceulx prisonniers bailleront   par cedule ceulx que wellent avoir pour Conseil.
Samedi, Xe jour d'aoust.
Cedit jour, Mahiu Carette, commiz de par le Roy à   Tournay à recevoir les cautions et bailler les lettres et   certifications sur le fait des denrées conduites et amenées   audit Tournay et de celles qui vont hors de ladicte   ville, a appellé et appelle de certeinne sentence, jugement,   ordonnance ou appoinctement et certains griefs   contre lui faiz et donnez par les seigneurs des Comptes,   comme de nouvel venus à sa cognoiscence.
Lundi, XXe jour d'aoust.
Au jour d'ui, entre X et XJ heures, les prelas et   clergié de France assemblé au Palaiz sur le fait de   l'Eglise, ont esté amenez maistre Sance Loup, nez du   païz d'Arragon, et un chevaucheur du pape Benedict   qui fu derriere, nez de Castelle, en IJ tumbereaux,   chascun d'eulx vestuz d'une tunique de toille peincte   où estoit en brief effigiée la maniere de la presentation   des mauveses bulles, dont est mention le XXJe de may   cy dessus, et les armes dudit Benedict renversées et   autres choses, et mictrez de papier leurs testes, où   avoit escriptures du fait, depuiz le Louvre où estoient   prisonniers avec pluseurs autres de ce royaume prelas   et autres gens d'eglise qui avoient favorisé aux dictes   bulles, comme l'en dit, jusques en la court du Palaiz,   en moult grant compaignie de gens à trompes, et là   ont esté eschafaudez publiquement et puiz remenez   audit Louvre par la maniere dessusdicte.
Juesdi XXIIJe jour d'aoust.
Cedit jour, fina Parlement tant en Plaidoiries que en   Conseil plus tost que autrefoiz, pour ce que les jours   de Troies se doivent tenir.
Samedi, XXVe jour d'aoust.
Festum beati Ludovici, Curia vacat.Et cedit jour   ont esté arrestez les seigneurs qui devoient aler à   Troyes, de par la Royne, tant pour gens d'armes qui   passent par Champaigne pour aler au Liege avec le duc   de Bourgoigne que pour autres causes touchans le dit   duc et la duchesse d'Orleans, vefve du duc, et du duc   son filz.
Fu defendu de par le Chancellier aux charretiers de   Troyes, qui avoient chargié sur leur char II queues   pleinnes des procès de Champaigne estans ceans pour   mener à Troies, et pluseurs autres queues et poinsons   pleins des habillemens et besoignes tant des seigneurs   de ceans que d'advocas et procureurs de Parlement,   que ne partissent jusques à ce que averoient autres   nouvelles, car l'en disoit que pour ce que la Royne et   le Dauphin, qui estoient et avoient esté à Meleun longuement,   devoient venir à Paris, si faisoit la duchesse   d'Orleans aussi, qui par avant estoit à Bloiz, pour   requerir justice contre le duc de Bourgoigne qui avoit   fait occirre le feu duc d'Orleans son mari, pere du duc   d'Orleans à present, et son filz, et qui estoit frere du   Roy, et pour ce faloit que les seigneurs demourassent   à Paris avec tous les presidens, et si disoit l'en que les   païz, par especial de Champaigne, estoient garni de   gens d'armes.
Dimenche, XXVJe jour d'aoust.
Entrerent à Paris et vindrent de Meleun la Royne   et le Dauphin accompaigniez, environ IIJ heures après   disner, des ducs de Berri, de Breteigne, de Bourbon   et pluseurs autres contes et seigneurs et grant multitude   de gens d'armes, et alerent parmy la ville loger   au Louvre.
Lundi, XXVIJe jour d'aoust.
Ce jour, a esté enjoint au procureur de l'Université   de Paris qu'il soit prest mercredi prouchain pour dire   ce que voudra contre l'enterinement de certeinnes   lettres obtenues par maistre N.
Fraillon, conseiller   ceans, et prisonnier dès la Panthecouste derrainement   passée pour occasion de bulles d'excommeniement   envoiées ou moiz de may derrain contre le Roy et son   royaume par lors nommé Benedic pape.
Mardi XXVIIJe jour d'aoust.
Cedit jour, entra à Paris la duchesse d'Orleans, mere   du duc d'Orleans qui à present est, et la Royne   d'Angleterre, femme dudit duc et fille du Roy, oncle   dudit duc, en une litiere couverte de noir, à IIIJ chevaulx   couvers de draps noirs, à heure de vespres,   accompaignée de pluseurs charios noirs pleins de   dames et femmes, et de pluseurs ducs et contes et   gens d'armes.
Cedit jour, a esté le graphier envoié au Louvre   pour savoir au Conseil se l'arrest fait aux seigneurs et   aux charios chargiez des procès de la Court et autres   choses appartenens aux seigneurs qui y devoient aler   et aux advocas et procureurs tendroit, et lui a esté dit   de par la Royne par messire J.
de Montagu, chevalier   et grant maistre d'ostel du Roy, que nul de la Court se   partist, car l'en avoit à faire consaulx, où il faloit tous   les presidens et autres seigneurs de la Court estre, et   si estoient gens d'armes sur les païz de Champaigne,   qui pourroient faire empeschement aux bonnes gens.
Samedi, premier jour de septembre.
Cedit jour, maistre Pierre de l'Esclat est venu   devers la Court de par la Royne et le duc de Berry   dire que la Court feist surseoir l'execution commencée   à la requeste de messire Bernart du Peyron contre   messire Pierre Le Barbu, pour l'eveschié de Nantes, par   maistre Robert Broisset et Robert Chaurre, sur quoy   la Court a respondu qu'elle fera le miex qu'elle   pourra en justice, et a esté reputé Peyron pour diligent,   et l'execution de son arrest pour commancée   dedans l'an, et a esté ordonné en oultre que d'ores en   avant lettres executoires lui seroient baillées precises.
Mardi, IIIJe jour de septembre.
Ce jour, maistre Jehan Houguart, procureur de   l'Université de Paris, appellé en la chambre de Parlement,   et interroguez s'il vouloit aucune chose baillier   pour ladicte Université contre maistre Nicole Fraillon,   a respondu qu'il avoit parlé au recteur et aux deputez,   et qu'ilz ne saroient que baillier.
Mercredi, Ve jour de septembre.
Furent tous les seigneurs de ceans au Louvre en la   grant sale où estoient en personnes la Royne, le duc   de Guienne, son filz ainsné, le duc de Berry, le duc de   Bretaigne, les contes de Saint-Pol, de Mortaing,   d'Alençon, le duc de Bourbon, les contes de Clermont   et de Dompmartin, la duchesse de Guienne, la dame   de Charrolois, le conte de Tancarville, le connestable,   le Chancellier, les presidens de Parlement, le grant   maistre d'ostel, les arcevesques de Bourges, de Tholouse   et de Sens, les evesques de Senliz, de Beauvais,   d'Amiens, d'Evreux, de Lodeve, d'Alby, de Therouanne,   de Sees, de Maillezés et pluseurs autres   evesques et abbez, le prevost de Paris et le Prevost   des Marchans, acompaignié de cent bourgois de Paris   ou environ.
En la presence desquelx et de pluseurs   autres notables personnes et gens du Conseil du Roy, fu   publiée, par la bouche de maistre Jehan Jouvenel,   advocat du Roy, la puissance octroiée et commise par   le Roy à la Royne et audit monseigneur de Guienne   sur le gouvernement du royaume, le Roy empeschié   ou absent.
Jeudi, VJe jour de septembre.
Ce jour n'a esté rien jugé, pour ce que les lays sont   alez au Louvre.
Mardi, XJe jour de septembre.
De la partie de la duchesse d'Orleans et du duc   d'Orleans fu proposé au Louvre par la bouche de l'abbé   de Chesy par escript à l'encontre des justifications   proposées de la partie du duc de Bourgoigne sur   la mort du feu duc d'Orleans, et estoient ledit mardi   presens les ducs de Guienne, de Berry, de Bretaigne,   de Bourbon, les contes de Mortaing, d'Alençon, de   Tancarville, de Clermont, le connestable, le Chancellier,   les presidens et autres gens de Parlement et de la   Chambre des Comptes, pluseurs barons, prelaz, chevaliers,   les prevosts de Paris et des Marchans, le recteur   et pluseurs maistres de l'Université de Paris et pluseurs   des bourgois de ladicte ville.
Mardi, XVIIJe jour de septembre.
Ce jour, sur certain debat ou question meue entre   aucuns subgez du roy de Portugal, d'une part, et   le gouverneur et autres de la ville de la Rochelle,   d'autre part, devant maistres Gieffroy de Peyruce et   Symon de Nanterre, commissaires deputez à la dicte   cause, de la sentence interlocutoire desquelx commissaires   de la partie desdiz de la Rochelle a esté appellé   ceans, les presidens et autres conseillers du Roy estans   cedit jour en la Chambre de Parlement ont offert à   Thuribié de Saint Faconde, escuier et message du roy   de Castelle en ceste partie, fere et administré auxdictes   parties bonne et brieve justice, et icelles parties oïr   sommierement et de plain sur le principal, l'appellation   mise au neant sans amende, et à cest appoinctement   ont bien voulu obtemperer lesdiz de la Rochelle.
Ce fait, la Court ou messeigneurs estans en icelle ont   appoinctié que adjournement en cas d'appel soit   bailliez auxdiz de la Rochelle à l'encontre desdiz de   Portugal, ou cas qu'ilz ne vouldront obtemperer à   l'offre audit Thuribié.
Mercredi, XIXe jour de septembre.
Ce jour, sur un debat d'entre le conte daulphin   d'Auvergne, d'une part, et le sire de Montberon et sa   femme, d'autre part, affin d'assoper un arrest prononcié   entre lesdictes parties, sur quoy on avoit presentées   certaines lettres royaulx impetrées de la partie du duc   de Berry, la Court ou messeigneurs estans en icelle   ont delivré auxdiz de Montberon et sa femme ledit   arrest avec l'executoire d'icellui.
Samedi, XIIJe jour d'octobre l'an M CCCC VIII.
L'evesque de Chartres requiert que comme Charles   et un autre du Cigne aient esté pris en son eveschié,   et soient renduz à l'evesque de Paris, que iceulx prisonniers   lui soient renduz par la Court.
L'evesque de Paris dit que les diz prisonniers ont   esté pris et amenez à Chasteaufort en son eveschié,   puis en Chastellet, et les a requis devant ce que   l'evesque de Chartres les ait requis, et dit oultre que   il est clerc notoirement, et n'est tenuz en ce cas de   respondre ceans, et si ne scet rien qu'ilz aient esté pris   en l'eveschié de Chartres, et si l'en a debouté le prevost   qui les a bailliez audit de Paris, par quoy, supposé   qu'il deust respondre, si ne fait à recevoir de les lui   demander, ne aussi à la Court qui ne les a pas, et à   lundi prouchain revendront et sera adjournez le prevost   audit jour, dont lettre a Milet.
Mardi, XXXe jour dudit moiz d'octobre.
Maistre N.
d'Orgemont et G.
Ponce, conseillers du   Roy, ont esté commiz par les presidens et aucuns   seigneurs de ceans à gouverner la chose contencieuse   entre l'evesque du Puy, d'une part, et le chapitre   dudit lieu, d'autre part, sur le fait de la collation des   prebendes du Puy, dont lettre.
Lundi, XIJe jour de novembre mil CCCC VIII.
Tint le Parlement messire Arnaut de Corbie, chevalier   et chancellier de France, presens messire Henry   de Marle, president premier, maistre R.
Mauger, president,   les patriarche d'Alexandrie, arcevesque de Tours,   evesques de Lisieux, de Paris, de Senliz, du Puy,   Tornay, Usès, Limoges, Lodeve, Mirepoiz, Terbe,   Esvreux, Lusson et Coustances, et l'abbé de Saint Deniz   en France, pluseurs des maistres des Requestes de   l'Ostel du Roy nostre Sire, les seigneurs des Grant   Chambre, des Enquestes et Requestes du Palaiz.
Et   furent leues les ordonnances et fais les sermens   acoustumez.
Cedit jour, ledit messire Arnaut de Corbie, Chancellier,   a dit au Conseil à la Court que lui estoit mandé   de par le Roy nostre Sire qui estoit, comme l'en   disoit, à Gien sur Loire, qu'il alast à lui; qui lui estoit   bien grief, attendu son ancien aage et le temps, et pour   ce que le temps qui est à present estoit bien dangereux,   car l'en disoit que monseigneur le duc de Bourgoigne   estoit entour le païz de Flandres, garni es   païz de Picardie et de Champaigne de moult grant   nombre de gens d'armes, et ne savoit l'en son entention.
Et le Roy nostredit Seigneur, la Royne, monseigneur   le Dauphin et les autres seigneurs du sang royal   estoient ou chemin de la riviere de Loire, et s'estoient   puiz XV jours partiz de Paris assez hativement, et le   Roy estant malade de sa maladie acoustumée.
Qui   amonesta la Court de diligemment faire justice, car   ceste Court estoit le seul refuge de justice qu'on peust   de present avoir en ce royaume.
Car partout avoit   grant tribulation, et souffroit et avoit moult à souffrir   le peuple et par especial en la Languedoy, par la grant   multitude de gens d'armes qui, hors feu bouter,   gastoient et destruioient les plas païz en pillant, en   rançonnant les villes et les singulieres personnes, et   par especial les eglises et gens et subgiez d'eglise,   et les subgiez et hommes et villes du Roy partout, et   singulierement puiz IIIJ ou V ans, le païz de Champaigne   et de Brie, et aucune foiz tuoient et souvant   batoient pluseurs bonnes gens du plat païz.
Et cedit jour, le dessusdit messire Arnault de   Corbie, chevalier de France, dist à messeigneurs   dessusdis en Conseil que le faloit aler au Roy nostre   Sire qui estoit, comme l'en disoit, à Gien sur Loire   et qui l'avoit mandé, et pour ce que les choses de ce   royaume estoient en petit point, et que le refuge de ce   royaume en justice estoit en et de ceste Court, si   amonnesta la Court de bien et diligemment entendre à   faire justice, de venir matin et de s'en aler à heure   raisonnable et competent, non pas trop tost.
Cy après s'ensuist la table des cent seigneurs qui à   ce present jour estoient du Conseil du Roy nostredit   Seigneur en son Parlement et qui faisoient ledit Parlement,   desquelx a XIJ pers de France, VIIJ maistres des   Requestes de l'Ostel du Roy nostredit Seigneur, et   IIIJxx es IIJ Chambres de ceans, c'est assavoir en la   Grant Chambre, en la Chambre des Enquestes et en   la Chambre des Requestes du Palaiz.
Mercredi, XIIIJe jour de novembre.
Ce jour, J.
Mautaillié, seigneur de Courtaignon, a   consenti l'adjudication du decret de la terre de Courlandon   mise en criées à la requeste de messire Lancelot   de Semur, chevalier, et de sa femme, et oultre   a consenti qu'il soit condempné es despens fais pour   occasion desdictes criées et es despens de ceste   instance.
Juesdi, XVe jour de novembre.
L'abbé d'Aniane propose et dit que Estienne de   Montigny a miz son temporel en la main du Roy, sur   quoy a obtenu certeinnes lettres royaulx adreçans aux   presidens tempore vacationum, par vertu desquelles   lui fu faicte recreance jusques à ce que autrement en   seroit ordonné, et pour ce qu'il est grant clerc, docteur,   ancien et ordonné pour aler avec autres à conseil   qui se tendra par les IJ colleges à Pise, requiert qu'il   ait congié et son temporel delivré, et il est prest de   respondre par peremptoires cuicunque et de quibuscunque.
Appoinctié qu'il mettra sa requeste devers la   Court qui verra ses lettres et provision alias obtenue,   considerera ce qu'il appartendra et en ordonnera   demain ou samedi prouchain.
Ce jour, la Court a licencié sans jour et sans terme   l'abbé d'Anianne et ly a recreu son temporel  quousque,  attendu qu'il a offert respondre par peremptoires cuicunque   et de quibuscunque, comme appert ou registre   des Plaidoiries du jour d'ui.
Mardi, XXe jour de novembre.
Assez tost après IX heures au matin, firent les seigneurs   de la Court partir les advocas, procureurs et   autres estans aux Plaidoiries, et tindrent conseil sur   certeinnes lettres envoiées par le duc de Berry à   monseigneur Henry de Marle, premier president, sur   ce que la Court avoit eu plainte d'une juesne fille,   d'environ VIIJ ans, née de Bourges, de bourgoisie, que   voloit marier icellui duc à un peintre alemant qui   besoignoit pour lui en son hostel de Vincestre lez   Paris; contredisant la mere et autres amis, comme   l'en disoit.
Et de fait avoit fait detenir icelle fille le duc   en son chastel d'Estampes, où estoit alé un huissier   de Parlement, par justice, querir ladicte fille, que l'en   lui avoit refusée, pour quoy avoit adjorné les desobeyssans   ceans.
Sur quoy avoit en present envoyé   lesdictes lettres audit president, contenens en effect   que se pranroit à sa personne et à ses biens, se la   chose prenoit autre conclusion qu'il n'eust ordonnée.
Sur quoy fu deliberé que aucun, ou aucuns des seigneurs   de ceans alassent audit duc le desmouvoir,   combien que ledit president se presentast d'y aler en   sa personne.
Lundi, XXVJe jour de novembre.
Après ce que messeigneurs, pour ce que certeinnes   lettres estoient venues à la Court, se leverent des Plaidoiries   et se mitrent au Conseil, ceulx des IJ Chambres,   pluseurs du Grant Conseil et de la Chambre des   Comptes, furent leues icelles lettres envoiées par le   Roy nostre Sire estant à Tours en la presence d'iceulx   seigneurs, et icelles leues, fu incontinent commendé à   l'un des huissiers de ceans que les portast à monseigneur   le Chancellier qui s'estoit hier parti pour aler   audit Tours au Roy, et fu ordonné que le graphier   escripvist de par le Conseil estant en la Chambre de   Parlement, que, veues icelles lettres, lui pleust à   retourner à Paris.
La teneur desdictes lettres s'ensuist:   De par le Roy.
Nos amez et feaulx, nous avons receu vos   lettres et veu le contenu d'icelles faisans mention que nostre   amé et feal Chancellier, en obtemperant à nos commendemens,   s'estoit du tout disposé et apresté de venir par devers nous,   ainsy que mandé lui avions.
Vous veans que, pour les grans   affaires qui chascun jour viennent en nostre bonne ville de Paris,   et mesmement pour nostre absence et aussy de ceulx de nostre   sang, il est expedient d'avoir en nostre dicte ville une notable   personne, comme est nostredit Chancellier, à qui l'en puist   avoir recours, vous estes assemblez, et tous d'un commun   accord avez advisié qu'quil est neccessité et expedient que pour   les causes dessusdictes nostredit Chancellier demeure pardelà.
Si nous semble que vous avez très bien advisié, et pour les   causes en vos lettres contenues sommes contens et nous plaist   que nostredit Chancellier demeure en nostredicte ville, sans ce   qu'il en parte point jusques il ait autres nouvelles de nous.
Et   pour ce vous mandons que nostredit Chancellier et vous pourveez   à toutes les besoignes et affaires qui vous seurvendront par   delà, auxquelles vous pourrés bonnement pourveoir en nostre   absence; et par especial pourveez bien et diligemment au fait   de nostredicte ville, en faisant qu'elle soit et demeure tousjours   en nostre bonne et vraye obeyssance, en telle maniere que autre   n'y ait auctorité, fors nous à qui seul elle apartient, et que autre   dommage ou desplaisir ne puisse venir à nous ne à nostredicte   ville, ainsy comme de ces choses nous en avons en vous la   confience.
Donné à Tours, le XVIIJe jour de novembre.
Signé: CHARLES.
A nos amez et feaulx conseillers, les gens de nostre Grant   Conseil, de nostre Parlement et de nostre Chambre des Comptes   estans à Paris.
Mercredi, XXVIIJe jour de novembre.
Cedit jour, ont esté en la Chambre du Parlement   maistre Ysembert Martel, sire Mahiu de Linieres,   Jaques d'Ussy, maistres en la Chambre des Comptes   du Roy nostre Sire, le Prevost des Marchans, J.
de la   Chappelle, bourgoiz de Paris, et le prevost de Paris, et   ont requiz comme autrefoiz, que comme les pons de   Paris, rompus et demoliz par les grans eaues et glaces   de l'année passée CCCC VII, eussent esté commencez   à estre refaiz et reparez, et fust l'ouvrage entrelaissé et   entrerompu par defaut d'argent, qu'il pleust à la Court   aviser de remede sur ce.
Après pluseurs paroles et   opinions diverses, la Court a offert au bien de l'ouvrage   et conseillié que l'en praigne mil frans sur les amendes   de ceans pour le Roy, qui aussy estoit et est tenus à   faire et refaire lesdiz pons.
En après monseigneur   Pierre d'Orgemont, evesque de Paris, a offert à donner   du sien audit ouvrage XXX frans.
Puiz ont esté appellez   aucuns des advocas de ceans, demourans delay le Petit   Pont, qui ont esté admonestez par la Court de y ayder et   de exhorter les autres advocas et compaignons de ceans   de y aider, qui ont respondu que volentiers le feroient,   et tant que l'en s'en deveroit tenir pour contens.
Oultre a esté ordonné que Gautier de Blandecque,   huissier ceans et commiz à recevoir XL mil frans octroiez   au Roy par les marchans frequentans la marchandie   de sel es parties de Languedoil sur icelle marchandie,   bailleroit audit ouvrage VJxx frans, que se dit avoir de   reste de ladicte recepte, reaument et de fait.
Et quant   au surplus demourra la Chambre des Comptes, à qui   apartient de veoir et pourveoir au domainne du Roy   nostre Sire, auquel apartient la charge de la construction   et reparation desdiz pons, comme dit est, chargée   de aviser et pourveoir à l'acomplissement de l'ouvrage   desdiz pons.
Juesdi, XXIXe jour de novembre.
L'evesque de Paris, l'inquisiteur de la foy et le   procureur de l'Université requierent maistre Pierre le   Gayant, prisonnier ou Chastellet, que dient suspect   d'eresie, et pour ce que se dit avoir appellé ceans,   requierent que die ce que voudra dire.
Hebert Camus, procureur commiz par la Court à   ladicte cause d'appel, dit qu'il n'a peu parler audit   Gayant, ou Chastellet, car il est enfermé et enserré, la   Court a ordonné que le conseil dudit Gayant parlera   à lui.
Samedi, premier jour de décembre.
Pour ce que debas estoit souvant survenu en la Court   sur la maniere de clorre les procès par escript ou   bailliage de Tournay et par especial par devent prevosts   et jurez dudit Tournay et des evangiles;   La Court a au jour d'ui ordonné que aux parties,   lesquelles ou aucune d'icelles ne comparront pas au   jour qui à elles sera assigné à oïr droit, sera prorogué   jour pour tous delaiz au VIIJe jour dudit jour autrefoiz   assigné à oïr droit, auquel VIIJe jour, comparens les   parties ou non, sera cloz, seellé et evangelisé le procès,   et pour l'evangile d'un chascun procès pourra pranre le   clerc du registre IIIJ solz parisis tant seulement.
Juesdi, XIIJe jour de decembre.
Phelippes de Brebant, bourgoiz de Paris, a receu ce   jour la somme de VJxx frans ou la cedule de Michaut   de Lalier de ladicte somme, venant des mains Gautier   de Blandecque, huissier de ceans, et laquelle somme   a esté ordonnée à mettre es reparations des pons de   Paris, et pour ceste cause a esté baillée audit Phelippe   de Brebant.
Venredi, XIIIJe jour de decembre.
Sur la requeste faicte par l'evesque du Puy le XXVJe  de novembre derrain passé à l'encontre du Roy nostre   Sire et du duc de Berry:   Il sera dit que la Court delivre audit evesque ses   biens meubles et lieve la main de son temporel.
1409.
Lundi, VIJe jour de janvier.
Cedit jour, à heure de X heures, s'est retraicte la Court   au Conseil pour certeinnes lettres que le grant maistre   d'ostel a monstrées à la Court, par lesquelles le Roy   lui mandoit qu'il feist commandement à la Court qu'elle   ly delivrast Gilette la Merciere, fille de IX ans environ,   qui estoit en la main de la Court, et en cas de refus   que la preist et baillast au duc de Berri, qui s'en disoit   avoir la garde en son chastel d'Estampes paravant, et   laquelle il voloit marier à un peintre qui ly faisoit   besoigne, comme l'en dit, contredisant la mere et   justice requerant.
Venredi, XVIIJe jour de janvier.
Cedit jour, messire J.
de Fosseux le jeune, chevalier,   Phelippe de Fosseux, Phelippe de Fosseux, dit le   Borgne, et J.
de Fosseux, escuiers, freres, enfans de   messire J.
de Fosseux, chevalier, et de madame   Katerine d'Arly, comparens en personne, ont promiz   et chascun d'eulx juré aux Sainctes Evangiles touchées   et en la main de maistre R.
Mauger, president ceans,   à ce deputé de par la Court, que eulx et chascun d'eulx   traictera ladicte dame, leur mere, comme dame d'onneur   et ne ly meffera, ne ne fera meffaire en quelque   maniere que ce soit, à peinne de perdre tous ses biens   et son corps à la volenté du Roy et de sa Court, et   surtout quanqu'il pourroit meffaire envers le Roy et sa   Court dessusdiz.
Et ce fait, icelle Court leur a baillié   icelle dame, leur mere, en garde, et a esté ordonné   que commission soit faicte aux bailliz d'Amiens et de   Tournay et de chascun d'eulx que facent ledit messire   J.
de Fosseux, mari, Jaques de Fosseux, son filx, messire   Colard de Fosseux et autres que leur facent faire le   serment qui mandé leur sera.
Samedi, XIXe jour de janvier.
Cedit jour, la Court a receu le procès d'entre les   religieus de Saint Cornille de Compiegne, d'une part,   et les attornez et gouverneurs d'icelle ville, d'autre   part, pour icellui juger, selon la forme des lettres   royaulx, veu le plaidoié ou requeste du XVIJe de janvier   CCCC VIII et oye la relation du rapporteur.
Juesdi, derrien jour de janvier.
Colart Grimaut, ramené, a fait certeinne requeste   par escript contre le procureur du Roy pour cause du   pont Saint Michiel, en concluant selon icelle, et dit que   par certeinnes chartres qu'il a devoit le Roy soustenir   les fondemens et les faire visiter: sur quoy somma   par avant la demolition dudit pont les gens du Roy,   mesme que notorium erat que ledit pont et edifice de   dessus s'avaloit, et si n'y ont point remedié les gens   du Roy, dont est desert, pour quoy le Roy en recompensation   welt qu'il puist edifier sur le pont qui y   sera fait ou lieu de l'autre, et sur le petit pont de   pierre, et ce nonobstant a l'en crié l'edifice du pont,   et a esté miz à priz à IJ vies, à XXXIJ libvres de rente   sur l'edifice de l'un seul, en prestant argent pour ledit   pont refaire, si offre à parfaire ledit pont Saint Michiel   de boiz dedans mi-caresme, et cely de pierre dedans   J mois après Pasques, pour quoy s'oppose que la chose   ne soit baillée à autre, et aussi pour LX libvres que   percevoit sur certeinnes maisons que l'en dit estre   abatues par l'auctorité de la Court.
Le procureur du Roy propose et dit au contraire   que Michau Laillier et J.
Tarenne, qui sont marchans   notables, ont prins ledit pont de St Michiel pour edifier   chascun un costé à XXXIJ libvres à IJ vies seulement,   et si baillent mil libvres à parfaire le pont, et ne reste   que à bailler le decret, à quoy partie s'oppose en   offrant VIIJ libvres de rente seulement que baille.
Et à   ce que partie dit que le Roy lui a octroyé, etc., n'en   est rien, et si ne monstre point de lettre, et posito  que   si elle n'est point verifiée, et si seroit surreptice en   pluseurs poins, et s'il a perdu oudit pont, aussi à la   Saincte Chappelle plus que Grimaut.
Dit oultre que   pour la faute de Grimaut qui avoit fait caves ès arches   et puiz fort edifice et haut dessus icellui, a corrué le   pont par les grans glaces et eaues qui estoient majoris vis, à quoy ne povoit estre remedié; et  posito que au   priz de VIIIJ libvres lui eust esté baillié ledit pont, ne   seroit neant au regart de ce que sont les IJ marchans,   mais seroit alienare domanium, et ce fait pourroit   estre revoqué, par plus fort raison avant que fait soit,   le puet empescher, et se partie a interest, comme dit,   agat cum geminiano, si conclud que l'opposition de   partie n'est recevable au moins valable.
Appoinctié que   le marchié fait par le Roy et le Grant Conseil auxdiz   marchans tendra, et ne fait à recevoir Grimaut, maiz   s'il a interest contre le Roy, la Court lui reserve son   action, et au Roy ses defenses au contraire.
Mercredi, VJe jour de fevrier.
Cedit jour, a esté baillée à J.
Le Maçon, commiz de   par le Roy à gouverner la terre de P.
et de Fucigny,   appartenant à dame Marguerite du Commin, une quittance   de LX libvres parisis par lui paiées à moy N.
de   Baye, graphier de ceans, à qui ladicte somme estoit   assignée pour mes gages, et en laquelle somme ladicte   Marguerite a esté condempnée par arrest pour un fol   appel, parmi ce que ledit J.
Le Maçon a promis de   renvoier une quittance qu'il a de XXX libvres du receveur   des amendes de ladicte Court.
Lundi, XJe jour de fevrier.
Gillette, fille de feu Giles Le Mercier, qui à la requeste   de Marie du Brueil, nagueres femme dudit feu Gillet,   et mere de ladicte Gilette, avoit esté mise en la main   du Roy et depuiz en garde de par la Court à maistre   Guillaume Le Clerc, conseiller du Roy nostre Sire, du   consentement de ladicte Marie a esté baillée et delivrée   au Grant maistre d'ostel du Roy, comme en la main   de monseigneur le duc de Berry, par ce que ledit   Grant maistre a promiz à ladicte Marie, si comme il   dit, en bonne foy et par sa loyauté et conscience, que   il fera tout son povoir et diligence à ce que ladicte fille   ne soit mise.
Mercredi, XIIJe jour de fevrier.
Sur certain debat qui estoit sur la reception d'une   enqueste entre maistre Gile de Molins, comme procureur   de pluseurs marchans d'Alemaigne, d'une part,   et maistre J.
Fourcaut, procureur de messire Clignet   de Brebant, nagueres admiral de France, d'autre part,   a esté ordonné que ledit Molins requerra demain tel   proufit que voudra au regart de certains defaus ou   defaut par lui obtenu ceans contre ledit Clignet, qui   dira au contraire ce que voudra et en audience.
Mardi, XIXe jour de fevrier.
Ce jour,dies prophani carniprivii, et pour ce s'est   levée la Court entre IX et X heures.
Juedi, XXJe jour de fevrier.
La Court a ordonné et ordonne que maistre J.
du   Boiz, receveur des amendes de Parlement, paye des   deniers desdictes amendes le parchemin qui sera   necessaire pour les registres et autres escriptures   d'icelle Court, et le delivre ou face delivrer aux greffiers   de ceans de cy au Lendict prouchain, ou jusques à ce   autrement soit ordonné sur ce, ou jusques à ce   que ceulx qui ont accoustumé de livrer ledit parchemin   en livrent, et sans le prejudice dudit receveur et   autres qu'il apartendra au temps à avenir.
Mardi, XXVJe jour de fevrier.
Cedit jour, a esté ordonné que frere Perceval de   Lanay, religieux, soit rendu à son ordinaire, c'est   assavoir, à l'abbé de Marremonstier.
Mercredi, XXVIJe jour de fevrier.
Ce jour, a esté commendé à Jaques de Buymont,   huissier, que les lettres estans en l'ostel me Loiz   Blanchet, en la rue St Antoinne, arrestées à la requeste   de me Oudart Gencian pour J.
La Gencienne, sa mere,   soient transportées et mises hors dudit hostel en tel et   si seur lieu que ledit huissier en sache respondre   auxdiz Gencians, Loiz et à la Court.
Juesdi, XXVIIJe jour de fevrier.
Ce jour, a esté plaidoiée une cause criminelle d'entre   le procureur du Roy et le Chancellier de France,   d'une part, et pluseurs gentilx hommes et vallès que   l'en metoit sus qu'il avoient esté et pillié en aucuns de   ses hostelx, par le temps que depuiz IIIJ ou V mois ont   couru les gens d'armes en moult grant nombre par le   royaume.
Samedi, IJe jour de mars.
Cedit jour, le Roy comme autrefoiz a mandé à la   Court que IJ des presidens et VJ des seigneurs clers et   VJ des seigneurs laiz de ceans, et aussi le procureur   du Roy general et les IJ advocas du Roy alassent à   Chartres où le Roy estoit, et où les seigneurs du sanc   royal et aussy le duc de Bourgoigne et le duc   d'Orleans devoient estre à lundi prouchain sur certain   accort passer et enteriner, comme l'en dit, sur la mort   du feu duc d'Orleans, pere du duc d'Orleans à present.
Samedi, IXe jour de mars.
La Court a ordonné que des biens de maistre Loiz   Blanchet seront faictes IIJ parties, l'une sera pour le   vivre de lui, de sa femme et de ses enfans, l'autre   pour paier ses creanciers, et la tierce pour soustenir   et laborer les heritages, et seront commissaires à ce   faire ordonnez, qui de ce qu'averont administré rendront   compte à ceulx que la Court ordonnera.
Cedit jour, a esté faicte la paix entre le duc de   Bourgoigne, d'une part, et le duc d'Orleans, d'autre   part, sur la mort du duc d'Orleans Loiz, pere du duc   qui est à present et frere du Roy germain, que ledit   duc de Bourgoigne avoit fait tuer en la ville de Paris,   comme est contenu ou registre de novembre CCCC VII;   à laquelle paix faire en la presence du Roy en l'eglise   de Chartres, presens, comme l'en dit, la Royne, monseigneur   le Dauphin, les roiz de Navarre, de Jherusalem,   les ducs de Berry, de Bourbon, de Hollande et   pluseurs autres seigneurs, barons, IJ des presidens et   XIJ des seigneurs de ceans, le procureur du Roy   general et les IJ advocas du Roy et pluseurs autres.
Dimenche, XVIJe jour de mars.Curia vacat.
Ce jour, le Roy nostre Sire, qui par environ V mois   et demi avoit esté absens et hors de Paris, est retourné   et entré à Paris, environ V heures après midi, à moult   grande compaignie, c'est assavoir des roiz de Sicile et   de Navarre, ses cousins germains, les cardinaulx de   Bar, son cousin germain, le cardinal de Bordeaulx et   d'Espaigne, les ducs de Berry, de Bourgoigne, de   Hollande et pluseurs autres grans seigneurs, contes,   barons, chevaliers et autres gentilx hommes, et lui   sont alé au devant les bourgoiz de Paris, les presidens   et les seigneurs de ceans,in majori numero, et a   l'en crié Noë par toutes les rues où a passé.
Et aussy   au soyr l'en a fait par les rues publiquement feus en   signe de joye et de leesse pour la revenue dudit   seigneur.
Maistre Guillaume Guerin, maistre des Requestes de   l'Ostel de monseigneur de Berri, s'est opposé et oppose   à ce que aucun ne soit receu ou lieu de maistre   Geffroy de Pompadour, nagueres conseiller du Roy   ceans sans le oïr.
Samedi, XXIIJe jour de mars.
Sur certeinne cause meue et ouverte le Ve jour de   fevrier derrien passé entre Giles d'Auffay, appellant   du prevost et eschevins de l'Isle, d'une part, et les   duc de Bourgoigne, prevost et eschevins dessusdiz,   appellez, intimé, d'autre part, accordé a esté entre   lesdictes parties, moiennant lettre de congié du Roy   nostre Sire, selon ce que est contenu en la cedule qui   est devers la Court, et pour ce que ledit appellant à   sa cause d'appel proposer requeroit provision que   pendent l'appel joist de l'abitation d'icelle ville de   l'Isle, attendu que, veu que de ce que lesdiz prevost et   eschevins l'avoient banni à IIJ ans de ladicte ville, dont   avoit appellé, par quoy pendent l'appel devoit joir   d'icelle habitation, de quoy par ledit accort ne lui estoit   point pourveu, car combien que par icellui accort   l'appellation fust mise au neant, toutevoie n'estoit pas   ce dont avoit esté appellé mis au neant, pourquoy   maistre Henry de Toisy, advocat desdiz appellez,   interrogué sur ce, a juré en sa conscience que lesdiz   appellans font autant pour ledit appellant, comme se   ce dont a esté appellé fust mis au neant.
Juesdi, XXVIIJe jour de mars.
Cedit jour, messire J.
de Craon, seigneur de Dompmars,   Mahiu de Roye, sr de Muret, J.
de Roboiz, sr de   Roboiz, Sarrazin d'Arly, sr du Quesnoy, Guillaume de   Trye, sr de Plainville, Rolant de Wiquarque, sr de   Harque, Gasselin du Boiz, sr de Rainseval, et le seigneur   de la Hamade, tous chevaliers, et aussy Rasse   de Montcaverel, escuier, sr de Bonnecourt, tous amis   charnelx et parens de damoiselle Jehanne et Jaqueline,   mineurs d'ans, filles de feu noble messire Robert de   Bethune, jadiz chevalier et viconte de Meaulx, et de   madame Ysabel de Guistelle, sa femme, ont esleu et   nommé à estre tuteurs desdiz enfans mineurs lesdiz   messire J.
de Craon, cousin germain desdictes damoiselles,   et Mahiu de Roye, cousin remué de germain   d'icelles damoiselles, lesquelx ainsy nommez primo     juramento ont fait le serment acoustumé.
Lettre à Disy.
Samedi, penultieme jour de mars.
Sur certeinne requeste faicte par Turribieu Ferrandes,   portugaloiz, d'une part, et pluseurs habitans   de la Rochelle, d'autre part, sur ce que ledit Turribieu   demandoit pour faire l'enqueste commissaire d'Espaigne   ou de Portugal, appoinctié est que lesdictes   parties auront en commissaire un Françoiz, et se ledit   Turribieu pour les Portugaloiz wellent avoir adjoint   aucun autre que du païz de France, avoir le pourront.
Mardi, IJe jour d'avril.
Cedit jour, messire Baugoiz d'Arly et messire Sarrazin   d'Arly, chevaliers, freres, ont au jour d'ui fait   serment sur les Sains évangiles touchez en la Court   que bien et loyaument ayderont, garderont et conforteront   madame de Fosseux, leur niepce.
Au jour d'ui, le conte de Saint Pol est venu ceans   et a juré qu'il ne scet point de plus convenable à avoir   la curation de Robert de Bar, pour passer certain   accort et tracter de l'accort d'entre lui et monseigneur   le marquiz, que sont messeigneurs les conte de Clermont,   ou de la Marche, ou de Vendosme, ou l'evesque   de Laon, ce a dit pour ce qu'il se welt partir, et ne   pourra par aventure venir avec les autres seigneurs   qui devront venir ceans pour ordonner curateur à ce   que dit est.
Juedi, XJe jour d'avril.
Cedit jour, messire le cardinal de Bar, Loiz, duc en   Baviere, frere de la Royne, le conte de la Marche,   Charles de Lebret, connestable de France, et l'evesque   de Laon et autres parens et amiz charnelx de monseigneur   le marquiz du Pont, filz du duc de Bar, et de   Robert de Bar, filx de feu messire Henry de Bar, ainsné   filz dudit duc de Bar, ont fait ceans proposer que pour   ce que ou duchié de Bar representation a lieu, et par   ce pourroit pretendre ledit Robert qui est filx du feu   ainsné filz de Bar, comme dit est, avoir droit oudit   duchié de Bar à l'encontre dudit marquiz qui est filz   dudit duc, qui pourroit soustenir au contraire, et pourroit   avoir debat entre iceulx amiz, pour lequel eschiver,   ledit duc avoit avisié certainne ordonnance ou   accort, lequel a monstré aux parties, auxquelles et à   leurs amis a esté assés aggreable.
Si a esté passé ledit   accort ou Chastellet de Paris, mais plus grant solennité   ont avisié de passer ledit accort ceans, et pour   ce que à icellui passer sont necessaires curateurs, si   ont nommé lesdiz amiz pour curateurs lesdiz connestable   et evesque de Laon, en jurant en leurs consciences   que lesdiz connestable et Laon estoient bons et convenables   à estre curateurs pour passer ledit accort.
Et   pour ce ont esté iceulx connestable et evesque de Laon   ordonnez curateurs à passer ledit accort, et ont fait   le serment acoustumé.
Ce fait, ont requiz à la Court   ledit accort estre receu, et estre condempnez par arrest   à tenir ledit accort; lequel la Court a receu et à le tenir   a condempné icelle Court les parties par arrest.
Venredi, XIJe jour d'avril.
Cedit jour, a ordonné la Court, oye la relation des   commissaires, que maistre Nycole de Biencourt,   ordonné à executer l'arrest obtenu par le doien de   Meaulx à l'encontre du chapitre dudit Meaulx, savera   la verité des reparations à faire en l'ostel dudit doien   et en certain jardin que tient de l'eglise dessusdicte,   se elles sont bien et suffisaument faictes, et si les trueve   bien et suffisaument faictes, fera faire satisfaction audit   doien de sesdiz frais par lui gaigniez, fors tant que   s'il y avoit aucune chose à parfaire, il feroit retenir   jusques à la somme que ce monteroit pour les parfaire,   ou que autrement en fust ordonné, et en tant   que touche les distributions, ledit commissaire savra   aussi quelles il a gaignié et doit gaigner, et lui fera   bailler ce qu'il appartendra, et se en aucune chose il   face doubte, raportera à la Court qui y pourverra.
Item, ordonné est que J.
Guiart exercera l'office de   prevost à Nogent le Roy pendent le procès et jusques   à ce que autrement en soit ordonné.
Mercredi, XXIIIJe jour d'avril.
Cedit jour, a esté receu maistre Guillaume Guerin   ou lieu de maistre Geffroy de Pompadour, jadiz conseiller   ceans en la Chambre des Comptes, de nouvel   esleu en evesque de Saint Pons, et a fait le serment   acoustumé, et lui a enjoint la Court in vim juramenti  qu'il face ceans residence, et telle est l'entention de la   Court que residera et qu'il ne reçoive don ne pension   d'autre que du Roy.
Lundi, XXIXe jour d'avril.
La Court a ordonné que la main du Roy mise au   chastel et revenue de Baiz soit levée, ou cas que le   conte de Valentinoiz donra caution bourgoise de la   somme de XIJc frans pour laquelle icelle main y estoit   mise.
Venredi, IIJe jour de may.
Sur ce que le duc de Berry avoit requiz l'enterinement   de certeinnes lettres de don de VJc libvres de   rente sur les terres de Pons de Cardilhac qui estoient   confisquées, la Court a dit que lesdictes lettres ne   seront point enterinées.
Item, pareillement a dit et deliberé la Court que à   certeinnes lettres impetrées par Guillaume de Martel,   savoisien, du Roy dauphin, que peust tenir le chastel   de Saint Laurent du Pont et de Meysiat, qui sont situez   es frontieres dudit Dauphiné, et que le Roy le receust   à foy et homage d'icelx parmi certeinne somme d'argent,   nonobstant certein procès à occasion et cause   desdiz chasteaulx que l'en disoit commiz aux Roy Dauphin,   et opposition du procureur fiscal dudit Roy Dauphin,   ne sera point obtemperé.
Item, pareillement a dit et deliberé la Court qu'il ne   sera point obtemperé à certeinnes lettres royaulx obtenues   par messire Pierre de Navarre, qu'il tiegne sa   conté de Mortaing et ses autres terres de Normandie   en parrie.
Juedi, IXe jour de may.
Sur ce que Thomas Poignant requiert le renvoy de   certeinne cause à l'Eschequier de Rouen à l'encontre   des Chartreux de Rouen, pour cause de ce que les   heritages dont est question sont assiz en Normandie,   et pour autres causes contenues en ses lettres, lesdiz   Chartreux disans au contraire que Thomas Poignant   est grant et puissans au païz, et n'oseroient les advocas   du païz rien dire ne faire contre lui, et pour autres causes   contenues en leur impetration.
Appoinctié au Conseil.
La Court a mis hors de procès maistre Nycolas Le   Sage, promoteur de l'evesque de Paris, J.
Queran et   Mahiet de Louvaincourt, notaires apostoliques, qui   estoient ceans en procès contre le procureur du Roy,   pour ce que jà pieça ledit promoteur ala ou Chastellet   pour interroguer Guiselin de Rebreves qui y estoit   prisonnier sur certains cas qui touchoient le fait de   l'emprisonnement de maistre Jaques de L'Espoisse, et   avoit mené avec lui lesdiz notaires pour oïr la confession   dudit Guiselin, et d'icelle leur en requist ledit promoteur   avoir instrument, et pour ce furent miz en   prison.
Venredi, Xe jour de may.
Sur le procès des executeurs de la feu femme de   J.
Petit de Chastillon, d'une part, et J.
Petit de Chastillon   et autres, d'autre, maistre Tiebaut Tiessart,   interrogué en la Court, a dit que fu à visiter le procès   avec maistres Guillaume de Villiers, Junien Le Fevre,   Estienne Geffron, Simon Beson, J.
de la Marche, et   après ce que fu visité et que les dessusdiz eurent dit   leurs oppinions, fu dit et conclu que on trouveroit   expedient de mettre les parties d'accord, dont l'en   parla aux dictes parties, lesquelles ne furent pas d'accord,   et pour ce depuis, c'est assavoir XV jours ou   J mois lesdiz Geffron et Beson pronuncerent leur sentence,   à laquelle ne fu point ledit Tiessart.
Samedi, derrien jour de may, au Conseil.
Les executeurs de feu maistre J.
Gilet et ses amis   requierent contre les gens du Roy et l'evesque de Paris,   que comme ledit Gilet,afflictione et fervore dementie et   furie se ipsum jugulaverit, dont mors après s'ensuit,   et avant ce ait fait son testament et ait crié mercy à   Die devotement et religieusement, et en ce estat ait finé   ses jours, et neantmoins ses biens et son corps soit   empeschié d'estre inhumé, combien que de raison ledit   fait non debeat imputari defuncto, quia satis furore suo   puniebatur, que l'empeschement soit osté et s'opposent   que le corps ne soit rendu à l'evesque.
L'evesque defent et dit que par ledit fait Gilet fu   excommunié, dont la cognoiscence lui appartient,   mesme qu'il estoit clerc, prestre et chanoine, que a   si grandement delinqué, et combien que le corps soit   arresté par les gens du Roy, toutevoie,posito que de   l'arrest ne cogneust pas, toute voie de l'excommeniement   deveroit cognoistre, car pour la jurisdiction de   son eglise certat, non pas pour les biens.
Tandem, à   la supplication et requeste des executeurs et amis et   aussi du doien de Saint Germain, qui est curé des chanoines   dudit S.
Germain et qui estoit curé dudit Gilet,   chanoine en sa vie dudit S.
Germain, et que aussi ont   requiz le benefice d'absolution dudit evesque,si et in     quantum indigebat ledit Gilet, et par la permission et   auctorité dudit evesque et sans le prejudice desdictes   parties, a esté dit que ledit Gilet sera enterré en terre   saincte.
Samedi, VIIJe jour de juin.
Hac die, telo interfectus est dominus Guydo de   Roya, archiepiscopus Remensis, cum aliquibus suis   familiaribus, in villa de Voutre prope Januam, eundo   ad Consilium Pisanum pro unione Ecclesie celebratum,   a nonnullis plebeiis ejusdem ville, in commotione    habita inter quemdam habitatorem dicte ville, et   fabrum seu marescallum ejusdem archiepiscopi, occasione  IIIJ vel VJ denariorum, ut referebatur./  Juesdi, XXe jour de juin.
Ce jour, a esté dit au graphier qu'il enregistrast certeinne   provision de XL escus à maistre Robert Chambellant,   cordelier d'Angleterre et maistre en theologie,   en certain procès pendent entre lui, d'une part, et   messire J.
de Cayeu, chevalier, d'autre part.
Venredi, XXJe jour de juin.
Au jour d'ui, ont esté commiz, du consentement de   maistre Hebert Camus, procureur du duc d'Orleans,   d'une part, et de maistre Race Pannier, procureur du   conte de Nevers, d'autre part, les seigneurs cy dessoubz   nommez à la garde des chasteaulx qui s'ensuivent:   c'est assavoir, le sire d'Auffemont, à la garde   du chastel de Coucy; le sire de Sarny, à la garde du   chastel d'Acy, et messire Yvain de Cramaille, pour le   Chastellier.
Et ou cas que le seigneur d'Auffemont ne   s'en voudroit charger, lesdiz de Cramaille est commiz   pour Coucy, Sarny pour Acy et Gile de Camely, dit   Loussere, pour le Chastellier.
A conseiller l'arrest sur certains erreurs receuz par   les maistres des Requestes de l'Ostel du Roy à juger   ceans sur certain jugié de la Chambre des Enquestes   d'entre Perrette La Gargoule, d'une part, et Jehanne   La Fovette, d'autre part, sur quoy en divers temps et   par pluseurs et diverses journées avoient esté assamblé   le Conseil tant des Chambres de ceans que de pluseurs   du Grant Conseil, et jusques à cy l'en n'avoit   peu venir à conclusion pour la diversité des oppinions,   desquelles les aucunes et jusques au nombre de XXIIJ  de pluseurs de grant auctorité estoient que simplement   avoit erreur oudit jugement qui avoit renversé la sentence   du prevost de Paris au proufit de ladicte Fovette   qui estoit demanderesse, en quoy avoit erreur, comme   disoient.
Les autres en nombre d'environ IX estoient   que simplement oudit jugement n'avoit point d'erreur;   IIJ autres estoient que il n'y avoit point d'erreur, et, se   ce ne passoit, estoient à expedient que chascune des   IJ parties eust la moitié des choses contentieuses;   IX autres avoient esté d'oppinion de pranre ledit expedient,   autrement que l'en deist que oudit jugement   n'avoit point d'erreur et qu'il avoit esté ceans bien   jugé; V autres venoient simplement et absolument   audit expediens; un autre et seul estoit que oudit   jugement avoit eu erreur et aussi ou jugement du prevost   de Paris, et que en corrigant ledit erreur fust dit   que chascune desdictes parties averoit la moitié des   choses contentieuses.
Et pour ce que l'en ne povoit   venir à conclusion et par especial, car par avant ceste   journée, combien que le plus grant nombre des oppinions   se revenoit bien et s'accordoit que par jugement   fust dit ou par arrest que chascune des parties eust la   moitié, toutevoie n'estoient pas d'accort que l'en usast   de ce mot erreur, c'est assavoir que oudit jugement   eust eu erreur, mais que la Court ordonnoit que chascune   desdictes parties averoit la moitié.
Finablement,   après pluseurs journées, et que aucuns des seigneurs   de ceans et le graphier eussent essayé, chascun en son   endroit, d'accorder les parties, ce que n'avoient peu   faire, ce que avoient essayé pour eschiver la difficulté   dessusdicte et l'empeschement de la Court, pour la   continuele poursuite de la partie qui avoit proposé   erreur, ont les dessusdiz esté au jour d'ui assemblé, et   tout veu et tout consideré, et mesme que c'est honneur   de soy corriger en sa faute ou erreur, comme   mesme dit raison, a esté conclu, pour ce que la plus   grant partie de trop a esté d'oppinion que:   Il sera dit que ou jugement de la Court a eu erreur,   et en corrigant icellui la Court dit que chascune desdictes   parties sera maintenue et gardée es possession   et saisine de la moitié des heritages contentieus entre   icelles parties, et seront restituez à ladicte defenderesse   les fruis perceuz par ladicte demanderesse pour la   moitié desdiz heritages, et compense icelle Court les   despens fais hinc inde par devent le prevost de Paris,   et s'aucuns en a receus ladicte demenderesse d'icelle   defenderesse, elle sera tenue de les lui restituer, et   delivre la Court la caution baillée par la defenderesse   pour la somme de VJxx libvres.
Mardi, XXVe jour de juin.
Sur certain debat pendent ceans entre l'arcevesque   de Reins, d'une part, et l'Université de Paris et   maistre Henry de Savoisy, commiz à recevoir certain   disieme ou demi disieme miz sus en France pour la   prosecution de l'union de Saincte Eglise, duquel ne   voloit paier ledit arcevesque, ou au moins pendent le   debat avoit consigné au change à Paris la somme de   VJxx libvres, appoinctié est, et du consentement du   procureur dudit arcevesque, que la main du Roy mise   au temporel dudit arcevesque sera et est levée, sans   prejudice de l'obligation faicte sur ce que dit est, et   sera la somme de cent libvres tournois reaument baillée   par provision audit receveur, et demourra en l'estat   le residu qui est au change, et au surplus, pour ce que   les gens dudit arcevesque se ventoient d'une bulle de   reduction du tax des benefices et par especial de son   arceveschié, la Court verra icelle bulle, et aussy des   despens faiz en la poursuite et execution dudit demi   disieme contre l'arcevesque, au Conseil, dont lettre.
Venredi, XXVIIJe jour de juin.
Hier, en jugement fu requise distribution de conseil   pour l'Université de Paris contre maistre J.
André,   conseiller du Roy ceans, qui respondi que ne voloit ne   n'estoit besoin qu'il plaidast ceans contre ladicte Université,   veu que pour la cause dont icelle Université   requeroit distribution, lui estoient donnez en l'Université   et par icelle deputez, neantmoins puiz qu'il plaisoit   à icelle Université pranre distribution contre lui,   la pranroit, et ce a requiz estre enregistré, et a esté   au jour d'ui escript pour ce que il estoit omis du jour   d'ier.
Mercredi, Xe jour de juillet.
Maistre Pierre Solas, procureur de l'evesque de   Paris, se consent et accorde que tous les biens meubles   de feu maistre J.
Gilet soient vendus par N.
de Baye,   graphier de Parlement, et l'argent qui vendra de la   vendition d'iceulx biens soit mis et arresté en la main   du Roy, jusques à ce que autrement en soit ordonné   au proufit de qui il appartendra, et sans prejudice des   parties, et ce aussi a consenti le procureur du Roy.
Juesdi, XJe jour de juillet.
Cedit jour, maistre J.
de Havencourt, advocat ceans   et bailli de l'evesque de Paris, maistre Robert Lijote,   notaire du Roy, et Guillaume de Biaiz, soy disans executeurs   du testament dudit evesque, et familiers et   amis dudit evesque, ont protesté que certain accort   pourparlé et avisié entre ledit evesque, d'une part, et   chapitre de Paris, d'autre part, doit estre apporté   ceans pour estre receu, ne porte prejudice audit evesque   ou à ses drois, non obstant le consentement de lui ou   de son procureur, car pour crainte et paeur de ce que   ceulx de chapitre avoient dit et menassé, ou aucuns   d'eulx, de faire mettre le corps dudit evesque, qui   estoit moult griefment malade au lit, en terre prophane   comme excommunié, pour ce qu'il avoit trait   hors de l'eglise de Nostre Dame de Paris aucuns prisonniers   qui estoient eschappés de ses prisons, comme   l'en disoit, sur quoy estoit procès ceans, à occasion   desquelles choses leur faloit, pour obvier à esclande et   inconveniens, passer ledit accort, si requeroient que   ce fust enregistré.
Cedit jour, s'est levée la Court à VIIJ heures et sont   alez les seigneurs, les advocas et procureurs à la procession   general qui a esté faicte à Saincte Genevieve   pour les nouvelles que dimenche au soir avoit receu   le Roy et la Court le lundi ensuivant, entre VJ et VIJ  au matin, de l'election du pape Alexandre Quint, par   avant nommé maistre Pierre de Candia, maistre en   theologie à Paris, de l'ordre des Freres Mineurs, et   cardinal nommé de Milan de l'autre obeyssance, dont   a esté faicte lundi derrien passé et au jour d'ui moult   grant feste en Crestienté et par especial à Paris, et   non pas sans cause, pour ce que par XXX ou XXXJ an   avoit duré le scisme entre IJ contendens du papat, si   a esté des cardinaulx des IJ obeyssances esleu icellui   Alexandre; les IJ contendans, c'est assavoir, Angelus   Corrario, nommé Grigoire, pape de Romme par dela,   et Pierre de Lune, nommé Benedict, pape de Romme   par dessa, contumax, declarez pertinax scismatiques   et heretiques, et degradez de toute honneur et dignité   par le Conseil general estant à Pise, où a esté faicte   ladicte election,non sine divine providentie spiraminis   ministerio, et fu faicte ladicte election le XXVJe de juin   derrain passé, comme portoient les lettres qui en sont   venues.
Venredi, XIJe jour de juillet.
Maistre Phelippe des Essars, arcediacre de Suessons,   s'est opposé et oppose que maistre N.
Le Sage ne soit   point receu à l'office de maistre des Requestes de   l'Ostel que tenoit maistre Guillaume Boisratier sans   le oïr.
Mardi, XVJe jour de juillet.
Cedit jour, monseigneur Pierre d'Orgemont, filz de   messire Pierre d'Orgemont, jadiz chanchellier de   France, conseiller du Roy et evesque de Paris, après   ce qu'il a vescu evesque par XXVJ ans ou environ, est   au jour d'ui alé de vie à trespas en son aage de   LXVI ans ou environ.
Et cedit jour, messire Loiz, duc en Baviere, frere de   la Royne, le grant maistre d'ostel du Roy et autres ont   affermé à la Court que le Roy en plain Conseil a dit et   ordonné que nul autre ne soit receu à l'office de maistre   des Requestes de l'Ostel du Roy, que tenoit messire   Guillaume Boisratier, que maistre Raoul Le Sage, aussi   pareillement est ce l'entention de la Royne, comme   lesdiz seigneurs ont dit.
Mercredi, XVIJe jour de juillet, au Conseil.
Cedit jour, la Court a commiz maistre J.
de Havencourt,   advocat ceans, à exercer l'office de bailli du   Four l'Evesque pendent la regale et de nommer officiers   à exercer la justice dudit Four, telx qu'il   appartendra.
La Court a donné delay à maistre Phelippe des Essars   à demain venir ceans dire les causes de son opposition   à l'encontre de maistre Raoul Le Sage, pour cause   de l'office de maistre des Requestes de l'Ostel, que   tenoit maistre Guillaume Boisratier, et, se ledit des   Essars ne vient audit jour, la Court fera l'estat audit   Le Sage.
Juedi, XVIIJe jour de juillet.
Cedit jour, à VIIJ heures, s'est levée la Court pour   aler aux exeques de l'evesque de Paris, nagueres   trespassé.
Mercredi, XXIIIJe jour de juillet.
Cedit jour, a esté rendu un sac seellé qui estoit   devers la Court, où avoit finance appartenent à l'execution   de feu maistre J.
Trucan, aux executeurs d'icellui   evesque, c'est assavoir, à maistre Denis de Baumes,   J.
Duchesne et Richart Heust.
Venredi, XXVJe jour de juillet.
Cedit jour, a esté appoinctié en la Tournelle Criminele   après disner par messire H.
de Marle, premier   president,(presentibusm.
P.
Lefevre, J.
Garitel, R.
Broisset), que mons.
d'Auffemont, lequel a esté commiz   et esleu à la garde du chastel de Coucy, mettra   oudit chastel pour la garde d'icellui XXIIIJ personnes,   dont l'un sera lieutenent dudit d'Auffemont, et y avera   desdiz XXIIIJ tant de gentilx hommes que ledit d'Aufemont   ordonnera sans prejudice du duc d'Orleans ne   du conte de Nevers, et jusques à ce que les partages   soient fais entre lesdiz seigneurs, ou que par la Court   en soit autrement ordonné.
Et pour marchander auxdictes   personnes de leurs gages aura un homme de   par ledit monseigneur d'Orleans et un autre de par   ledit monseigneur de Nevers, et se pranront lesdiz   gages sur les revenues communes de la terre de Coucy.
Et messire Yvain de Cramailles aura la garde d'Acy, à   XL frans de gages pour moiz, et monseigneur de Cerny   la garde du Chastellier, à XX frans pour moiz, et garderont   lesdiz chasteaulx d'Acy et du Chastellier bien   et suffisaument, et ainsi l'ont promis et juré, et semblablement   a fait ledit d'Auffemont dudit chastel de   Coucy.
Et se aucun desdiz seigneurs d'Orleans et de   Nevers voloit aler en aucun desdiz lieux, il y pourra   entrer, lui Xe, après le serment par eulx fait de non y   faire aucune violence.
Samedi, XXVIJe jour de juillet.
Cedit jour, pour ce que le Roy estans à Chartres   manda, environ quaresme, XIJ des seigneurs de ceans   et son procureur general et ses IJ advocat, qui furent   audit Chartres ou à l'environ par aucuns jours, et   depuiz pour leur salaire ou gages furent assignez sur   les amendes de ceans, dont ancores n'estoient pas   payé, a esté dit et ordonné que des deniers desdictes   amendes ne sera distribué ailleurs nulle part, jusques   à ce que de leurs diz gages et salaire il soient parpayez.
Mercredi, derrien jour de juillet.
Item (à conseiller l'arrest) d'entre les teincturiers de   St Deniz en France, d'une part, et les habitans et drapiers   dudit St Deniz, d'autre part, sur le plaidoié du   XXVIJe de juillet CCCC IX, après disner, et tout veu;   Il sera dit que l'ordonnance faicte par le bailly de   Saint Deniz, en tant qui touche les teinctures d'escailles   de nois, de racines et d'escorces, tendra et vaudra, et   au surplus ce qui a esté fait la Court tient pour non   avenu, et useront lesdiz teincturiers, drapiers, foulons,   tisserans et habitans dudit S.
Deniz, comme ilz faisoient   paravant, selon leurs ordonnances anciennes, jusques   à ce que par la Court en soit autrement pourveu, et   feront les parties articles sur les fraudes pretendues  hinc inde et super commodo et incommodo,  et la verité   enquise et raportée, la Court fera ce qu'il appartendra.
Samedi, IIJe jour d'aoust.
Cedit jour, le procureur du Roy a dit ceans au Conseil   que du debat qui estoit entre lui, d'une part, et   messire Pierre d'Orgemont, nagueres evesque de Paris,   sur les biens demourés du decès de maistre J.
Gilet,   notaire du Roy ceans, et lequel pre dolore furie  s'estoit   navré, dont mort s'estoit ensuye po après, se   rapportoit à la Court.
Pareillement ont relaté à la Court messire H.
de   Marle et Ja.
de Ruilly qu'il avoient oy dire audit   evesque, en la fin de ses jours, que dudit cas se rapportoit   à la discretion d'icelle Court,idem  a relaté   maistre J.
de Havencourt, executeur dudit evesque.
Lundi, Ve jour d'aoust.
Cedit jour, Nycolas Romain, huissier ceans, a relaté   au registre que maistre Nycolas d'Orgemont, frere et   executeur de feu messire Pierre d'Orgemont, jadiz   evesque de Paris, lui avoit dit que du debat pendent   ceans entre ledit evesque, d'une part, et le procureur   du Roy, d'aultre part, pour les biens demourez du   decès de maistre J.
Gilet, notaire du Roy ceans, se   rapportoient les executeurs dudit evesque à la discretion   de la Court et metoient ladicte besoigne du tout   ou giron d'icelle Court.
Mercredi, VIJe jour d'aoust.
Ce jour, sur le debat mis par le procureur du Roy   et messire Pierre d'Orgemont, nagueres evesque de   Paris, aux biens de l'execution de feu maistre J.
Gilet,   notaire du Roy ceans, pour l'occasion de ce que s'estoit   blessié et navré, dont mort estoit ensuye, par la   maladie qu'il avoit de furia, duquel  debat les executeurs   dudit evesque et ledit procureur du Roy s'estoient   rapporté et soubmiz à la Court, comme appert   du registre des Plaidoiries du Ve et IIJe de ce mois, la   Court a osté et oste l'empeschement miz auxdiz biens.
Juedi, VIIJe jour d'aoust.
Cedit jour, s'est levée la Court à VIIJ heures pour   aler aux exeques de messire Phelippe de Molins,   evesque de Noyon, qui est trespassé puiz huit jours,   aagié de IIIJxx ans et plus, et reputé sage.
Venredi, XVJe jour d'aoust.
Le conte de Nevers, frere du duc de Bourgoigne,   accompaigné de messire Pierre de Nevers et de pluseurs   autres barons et chevaliers et autres gentilz   homme, a fait proposer que nagueres lui venu à Paris   a entendu que rumeur estoit qu'il avoit fait pendre et   estrangler un sergent royal, qui l'avoit adjorné en son   chastel de Retest à comparoir ceans sur la proprieté   de la terre de Coucy et sa femme, appellé Forget, qui   avoit esté pendu ou trouvé pendu ou chemin en revenant,   et avoient esté trouvées les lettres royaulx   dessirées soubz les piez dudit pendu.
Si dit que tout   son temps a volu honorer Dieu, ses sains, justice et le   Roy, et quant au cas, averoit plus chier estre mort   que avoir fait un tel cas,nec est verissimile  qu'il eust   fait ne fait faire, car il lui fit et fit faire bonne chiere   en lui offrant argent, pour quoy requiert la Court, qui   est moult sage en telx et autres cas et qui trop bien   et sagement scet trouver la verité de telx cas, supplie   qu'elle mette et weille mettre peinne à attaindre ledit   cas, à ce par especial que tel rumeur cesse, et soit   sceue la verité, afin que sa bonne renommée ne soit   denigrée, laquelle doit avoir plus chier selon raison   escripte, et quant à lui il offre or, argent, soy et ses   gens à poursuir et ayder à poursuir, afin que la verité   soit atteinte.
Sur quoy la Court a respondu et dit que   ledit cas est un des mauvais cas qui pieça avenist ou   royaume et de très mauvais exemple, et ne croioit pas   la Court, ne ne croit que ledit conte eust volu faire ne   perpetrer si mauvais et si dampnable cas, attendu le   sanc et linage dont est le conte descendu, et mesme   que le feu duc de Bourgoigne, son pere, avoit tousjours   reveré le Roy et ses officiers en tous cas, et à fin de   justice et d'estaindre ladicte souspecion, s'aucune estoit   ou est contre ledit conte, et pour l'onneur du Roy et de   sa Court, lui a requiz la Court et à ceulx de sa compaignie   qu'il ayde et mette peinne de savoir et trouver et   d'atteindre la verité dudit cas, à quoy derechief icellui   conte s'est offert.
Mardi, XXe jour d'aoust.
Cedit jour, fenient les Plaidoiries, qui avoient esté   proroguées depuis mercredi derrien passé, lequel   jour devoient fenir, pour ce qu'il a esté ordonné que   l'en iroit tenir les Grans Jours à Troyes, et venredi   prouchain fenira du tout le Parlement.
Et le mardi ensuivant je parti pour y aler.
Lundi, XXVJe jour d'aoust.
Ce jour, fut dit et appoincté par la Court que les   lettres et papiers estans par devers la Court touchant   les consuls et habitans de Rabastains et le procureur   du Roy seroient restituées et rendues aux diz habitans,   excepté le procès ouquel sont les informations, duquel,   sans l'information, iceulx habitans auroient la copie, se   bon leur sembloit.
Dimenche, premier jour de septembre CCCC IX.
A l'eure quarte après midi ou environ,dominus    Jacobus de Ruilly, miles, et Robertus Maugerii, presidentes   ordinati pro dictis Diebus, cum aliis nonnullis de   dominis et magistris Parlamenti regii, obviantibus   sibi quamplurimis, episcopo Trecensi et aliis ecclesiasticis   ac burgensibus, civitatem hanc Trecensem   intraverunt, pulsata campana grossa belfredi per   longum temporis intervallum.
Lundi, IJe jour, circa horam sextam de mane, congregatis   predictis dominis presidentibus et consiliariis   in capella palacii Trecensis, celebrata fuit missa de   Sancto Spiritu cum cantu et discantu, deinde eisdem   dominis in camera Dierum, hostio clauso, segregatis,   nonnulle ipsis supplicationes porrecte expedite   fuerunt, ac ordinatum extitit, quod, hac et crastina   diebus, reciperentur presentationes partium causas   ad hos dies habentium; insuper receptus fuit abbas   monasterii Celle in consiliarium presentium Dierum,   virtute quarumdam regiarum litterarum, ac solitum   prestitit juramentum./  Mercredi, IIIJe jour de septembre.
Cedit jour, maistre J.
de Lintelles, lieutenent du   bailli de Vitri, et le procureur du Roy audit Vitri ont   exposé à la Court pluseurs cas, crimes et delicts   commiz et perpetrez ou bailliage de Vitri par pluseurs   grans seigneurs et autres, et autres cas touchans le   Roy et sa justice, en baillant pluseurs informations   afin de faire sur ce provision; sur aucuns desquelx ont   esté appellez les bailli de Chaumont et le procureur   du Roy audit lieu, pour aviser la maniere de faire   pranre aucuns des maufaiteurs par bonne maniere et   caute, car par lesdiz maufaiteurs avenoient et povoient   avenir pluseurs grans perilx ou païz de Champaigne,   non plus,quoad specialiora, ut secretius teneatur, et   quia registrum criminalium tangit.
La Court a ordonné que les clers des bailliages de   Provins, de Chasteltierri et de Meaux feront apporter   certains procès à leurs propres despens dont les noms   seront baillez à Cessières qui en fera les lettres.
Venredi, VJe jour de septembre.
Cedit jour, ont esté au Conseil les bailly et procureur   du Roy à Chaumont sur plusieurs entreprinses faictes   par les ducs de Bourgoigne et de Bar et autres ou   bailliage de Chaumont, et sur plusieurs autres excès et   delits dont il ont presenté à la Court les informations   au graiphe criminel.
Venredi, IIIJe jour d'octobre, au Conseil.
Cedit jour et par aucuns precedens, se sont continuées   nouvelles que Jannes qui apartenoit au Roy et   où avoit mis pour gouverneur messire J.
Le Meingre,   dit Bouciquaut, mareschal de France, et qui avoit   gouverné pour le Roy les Jannenois en grant justice,   comme l'en dit, a esté prise puis un peu par le marquiz   de Montferrat et un capitainne de Lombardie appelé   Faicinquant, qui ont decopé et de jour en jour occient   les Françoiz que truevent, comme l'en dit.
Mardi, VIIJe jour d'octobre.
Cedit jour, avant le jour est alé de vie à trespas à   Troyes, en l'ostel où estoit logiez devant le cimetiere   de Nostre Dame aux Nonnains, messire Jaques de   Ruilly, president en Parlement, fait chevalier puis   IIIJ ans à l'execution de viconte de Murat contre messire   Pons de Cardilhac pour la ville et chastel et viconté   de Murat obtenuz en Parlement par ledit viconte   contre ledit de Cardilhac par arrest.
Diex ait son ame.
Juedi, XVIJe jour d'octobre.
Furent au Conseil après disner les dessus diz, hors   maistre R.
Mauger, president, qui a tenu les Plaidoiries   des Requestes, pour ce que l'en ne plaidera pas   demain.
Venredi, XVIIJe jour d'octobre.
Festum beati Evangeliste Luce Curia, quant  à Conseil   ordinaire,vacat.
Cedit jour, furent au Conseil en la Chambre tous les   seigneurs, et avecques eulx l'evesque de Troyes, l'abbé   de Monstier la Celle, le procureur du Roy general,   me J.
Jouvenel, advocat du Roy, le bailli de Troyes,   l'arcediacre de Sedenne, l'arcediacre de Brene, le   doyen de Saint Estienne, le tresorier d'icelle eglise, le   chancellier et garde des foires, me J.
Heraut, me Oudart   Hannequin, me François Le Pevrier, me Pierre Le Tartrier,   me J.
de Villerès, advocas, le procureur du   Roy à Troyes, le receveur de Troyes, le procureur de   la ville de Troyes, J.
Saugette, Michau de Plaisance,   Giles Le Pevrier, bourgois, me Simon Fourny, lieutenent   du bailli de Troyes, me Pierre Heraut, advocat.
Sur la requeste faicte par le procureur du Roy du   ...
jour de septembre derrain passé sur la reformation   du pain fait à Troyes, sur quoy la Court avoit   par avant mandé certains boulengiers de Provins qui   avoient fait IJ essaiz de pain audit Troyes, finablement   après pluseurs paroles a esté appoinctié que le procureur   du Roy à Troyes baillera aux boulengiers dudit   Troyes par cedule les IJ essaiz faiz par ceulx de Provins,   et le gaing ou proufit sur chascun pour chascun   sextier, toutes charges deduites, et lesdiz boulengiers   la verront et en revendront après disner.
Ce jour, après disner, furent au Conseil les dessusdiz,   fors l'abbé de Monstier la Celle et Michau de   Plaisence.
Et sur certeinne requeste et copie d'appoinctemens   de la Court de Parlement baillée par lesdiz boulengiers,   a esté ordonné que yceulx boulengiers et le   procureur du Roy seront oïz lundi prouchain pour   tous delaiz en ce qu'ilz voudront dire.
Item, sur le procès des tanneurs d'une part, et le   procureur du Roy, d'autre part, sur le plaidoié du   ...
de septembre et certeinnes ordonnances touchant   ledit mestier, a esté ordonné que maistre Bertran Quentin,   conseiller du Roy, et maistre J.
du Boiz, registrateur   et graphier criminel de Parlement, lesdiz bailly   de Troyes, son lieutenent, la garde des foires, ledit   procureur du Roy à Troyes, Me J.
Heraut, me J.
de   Villerez et J.
Monstier, procureur de ladicte ville de   Troyes, s'assembleront demain après disner, et   dimenche, se mestier est, et verront les articles des   ordonnances estans oudit procès, et orront sur ce tanneurs,   bouchiers et seurres, et modereront ou adjousteront   sur lesdictes ordonnances, et rapporteront à la   Court pour ordonner ce qu'il appartendra.
Item, sur certeinne requeste faicte pour les religieuses   de Nostre Dame aux Nonnains de Troyes, afin   d'avoir une foire chascun an le jour de la Nostre Dame   en mi aoust en une place non saincte devant leur eglise,   ainsi comme d'ancienneté l'avoient, si comme estoit   relaté par les anciens, et comme l'en trouvoit par les   anciens registres et les comptes de ladicte eglise, après   ce que la Court en a demandé aux dessusdiz evesque,   arcediacres, bailli et autres presens, qui tous en ont   esté d'accort, ycelle Court a octroyé, concedé et octroye   que ladicte foire siée et tiegne, et l'ayent les religieuses,   comme d'ancienneté l'avoient et selon leur requeste.
Samedi, XIXe jour d'octobre.
Ce jour, au vespre, ont esté apportées nouvelles à   Troyes que messire J.
de Montagu, chevalier et grant   maistre d'ostel du Roy nostre Sire, par avant notaire   et secretaire d'icellui Seigneur, homme de basse corpulence,   maigre à peu de barbe, legier et apert, hatif   en langage, ynel, subtil et diligent, aagié de L ans et   plus, filz de messire Gerart de Montagu, au temps de   son trespas et po avant chevalier et par avant notaire   du Roy, et filz comme l'en disoit, lequel messire J.,   par affection ou souffrance et simplece du Roy et des   seigneurs de son sanc royal, avoit esté elevé en telle   auctorité et eminence qu'il avoit en son temps gouverné   toute la maison du Roy et de la Royne et de monseigneur   le Dauphin, esté souverain sur les finances du   Roy, lequel non pas seulement en l'ostel desdiz seigneur   et dame, mais des seigneurs oncles et cousins   du Roy, avoit moult grande auctorité, et par especial   en l'ostel du duc de Berri estoit devent tous autres,   et tant qu'il estoit le premier et principal ou Conseil du   Roy et qui avoit fait ses IJ freres, l'un arcevesque de   Sens et president de la Chambre des Comptes et estoit   esperence qu'il seroit chancellier de France, et l'autre   evesque de Paris et chancellier du duc de Berry, et qui   avoit marié ses enfans si hautement, comme son filz   de l'aage de X ou XJ ans à la fille de messire Charles   de Lebret, cousin germain du Roy et connestable de   France, l'une de ses filles au conte de Roucy et de   Brenne, et l'autre fille au filz dudit conestable, lesquelx   filz et filles dudit Montagu estoient de la fille feu messire   Estienne de la Grange, jadis president en Parlement,   sa femme, et qui avoit acquiz moult de terres   en divers lieus de ce royaume, et avoit fait faire un   chastel nommé Malcoussis, près de Paris, à VIIJ ou   IX lieues, de moult merveilleux edifice, avoit aussi en   moins de IJ ans edifié et fondé un couvent de Celestins   près dudit chastel, si bien ordonné en toutes manieres   que c'estoit merveille, comme l'en disoit, et avoient   cousté lesdiz chastel et couvent plus de IJc mil frans;   et lequel Montagu estoit si elevé que quasi nulles fois,   lui venant à la Court de Parlement, n'ostast son chaperon   de sa teste, non pas devent le Roy, icellui Montagu   fu prins, lundi ot VIIJ jours, entre St Victor et   Paris, et avec lui l'evesque de Chartres, general sur   les finances, et furent mis ou Petit Chastellet de Petit   Pont, et juedi derrien passé fu ledit Montagu environ   X heures mené du Petit Chastellet du Petit Pont à Paris   en une charrette es hales de Paris, où fu devant infinité   de peuple decapité, et sa teste fichée en une lance   en l'eschafaut, et le corps mené et pendu au gibet de   Paris.
Juedi, XXIVe jour d'octobre.
Cedit jour, a esté Guillaume Draperie, procureur du   Roy à Troyes, suspendu de son office de procureur,   pronuncié en plaidant, et a esté publié par le president   et dit publiquement que s'il y a aucun qui se   weille plaindre dudit procureur qu'il viegne devers la   Court.
Juedi, XXIIIJe jour d'octobre, après disner, furent   au Conseil, maistre R.
Mauger, president, l'evesque   de Troyes, l'abbé de Monstier la Celle et mes autres   seigneurs de la Court cy dessus nommés, et furent   appellez les procureur du Roy general, maistre J.
Juvenel,   advocat du Roy, le bailli de Troyes, maistre J.
Heraut, Oudart Hannequin, Mahiet Paillon, François   Pevrier, J.
Fagot, receveur, Pierre Le Tartrier, J.
de   Villerès, Pierre Heraut, et fu procedé à election d'un   substitut ou lieu de Guillaume Draperie, nagueres procureur   du Roy à Troyes, qui avoit esté suspendu dudit   office.
Venredi, XXVe jour d'octobre.
Cedit jour, Guillaume Draperie a miz et deposé   devers la Court X escus que l'en disoit lui avoir receu   du challevaly de maistre J.
Fagot, receveur de Troyes,   et s'est opposé ledit Draperie que ne soient emploié   ne baillez quelque part jusques à ce que lui soient   rendus IJ escus qu'il a paiez aux compaignons de Troyes   à boire, aussi s'opposent lesdiz compaignons pareillement,   car à occasion dudit chalevaly ont frayé et despendu   de leur argent.
Mardi, XXIXe jour d'octobre.
Cedit jour, après disner, par devant maistres G.
de   Villiers et P.
de Oger, conseillers du Roy en la Chambre   des Requestes audit Troyes, furent les chanoinnes de   l'eglise de Troyes les uns contre les autres, et pour   ce que l'une partie n'a pas esté preste.
Nichil.
Juedi, derrain jour d'octobre.
Cedit jour, furent après les arrests pronunciez leues   les ordonnances touchans les renvoiz et autrement, et   fu dit que se aucunes causes y a qui soient à retenir en la   Court par l'adviz des graphier et registreurs de la Court,   oultre celles qui sont retenues, les pourront iceulx   graphiers les retenir de par la Court.
Et aussi a esté   dit que ce qui sera fait huy, demain et samedi prouchain   vaudra et tendra, comme se fait estoit es Grans   Jours, car mesme a esté retenu à pourveoir samedi   prouchain sur aucunes ordonnances touchans tant les   bouchiers, tanneurs que autres à samedi prouchain,   et iceulx diz jours averont les seigneurs leurs gages.
Mardi, Ve jour de novembre.
Aucuns de messeigneurs de la Court ont esté visiter   un prisonnier à Saint Eloy, nommé Colin Verjus,   arresté à la requeste de l'Université de Paris et de   l'abbé de Saint Remy de Reims, et eulx, par le rapport   de maistre Jaques Saquespée, medecin, maistres   Jehan de Troyes et Gilet Desoubzlefour, cirurgiens   jurez, ont trouvé que ledit prisonnier estoit très foible   et entachié d'une espiece de melencolie, et par ce   estoient d'oppinion qu'il fust mis en une bonne chambre   et bien gardé, et que l'en lui feist bon feu, et baillast   bonnes viandes, et que se ainsi n'estoit fait, il estoit   en peril de mort, et pour ce ce sera rapporté à messire   Pierre Boschet, president, et ce signifié au procureur   dudit abbé, et oy sa response, en sera appoinctié   comme il appartendra.
Samedi, IXe jour de novembre.
Maistre Jehan Houguart, procureur de l'Université   de Paris, maistre Rasse Panier, procureur de l'evesque   de Soissons, et maistre Jehan du Berc, procureur de   l'abbé de Saint Remy de Reims, se sont consentiz et   consentent que Colin Verjus, prisonnier de par la Court   es prisons de Saint Eloy à Paris, soit eslargiz à la   caution de Oudinet Verjus, son frere, qu'il a baillée   jusques à la somme de Vc frans, ou de rendre ledit   prisonnier es prisons dudit evesque de Soissons dedans   le landemain de la Chandeleur prouchain venant, sur   peinne d'estre attaint et convaincu des cas et autres   peinnes acoustumées, les defences autresfoiz faictes à   l'evesque de Soissons demourans en estat, et aussi consentent   que par provision des biens dudit prisonnier   soit prise la somme de XX frans, et baillée et delivrée   audit Oudinet pour les necessitez dudit prisonnier et   non autrement, et pour ce, attendu ce que dit est, et   l'estat dudit prisonnier, il a esté eslargiz et faicte ladicte   provision, dont lettre.
Mardi, XIJe jour de novembre mil CCCC IX.
Messire Arnault de Corbye, chevallier, chancellier   de France, tint le Parlement et Conseil en la Chambre   de Parlement, presens et assistens les ...
Pierre Boschet   et maistre Robert Mauger, presidens, absens messire   Henry de Marle, chevalier, premier president, pour ce   qu'il avec aucuns des seigneurs de ceans tenoient l'Eschequier   à Rouen, et messire Ymbert de Boisy, docteur,   qui est alé de vie à trespas environ juin ou juillet   derrien passé en Picardie, et Jaques de Ruilly,   chevalier, presidens, qui ou mois de septembre derrien   passé trespassa à Troyes, seans les Grans Jours,   et aussy presens les arcevesques de Reins, l'arcevesque   de Bourges, l'evesque de Lisieux, de Beauvaiz, de   Tournay, de Chaalons, de Noyon, d'Esvreux, de Luçon,   l'esleu de Poitiers, l'abbé de Saint Deniz, maistre Pierre   l'Orfevre, nagueres chancellier d'Orleans, messire   Jehan de Foleville, chevalier, maistre de la Chambre   des Comptes, maistre Eustace de l'Aitre, Pierre de   l'Esclat, Guillaume Chanteprime, Phelippe de Corbie,   maistres des Requestes de l'Ostel du Roy nostre Sire,   maistre Robert Waguet, president des Enquestes,   maistre J.
du Drac, president des Requestes du Palaiz,   et les autres seigneurs, tant de la Grant Chambre que   des Enquestes et des Requestes du Palaiz.
Et furent   leues les ordonnances regardans les seigneurs, et puiz   les huissiers, eulx appellez, puiz furent appellez les   advocas et procureur du Roy, puiz generaument les   advocas et procureurs, les huiz ouvers, puiz furent   leues les requestes de ceulx qui voloient faire serment   de nouvel en office d'advocat et de procureur.
Ce fait,   furent leues les ordonnances regardans advocas et procureurs,   qui après ce firent le serment acoustumé, chascun   en son ordre, ou giron dudit Chancellier, touchés   les Sains Evangiles, puiz se partirent tous, hors ceulx   du Conseil.
Et fu ordonné par monseigneur le Chancellier   que après disner, à IIJ heures, iroient les seigneurs   du Conseil en l'ostel dudit Chancellier pour   eslire un president ou lieu de feu messire Ja.
de Ruilly,   nagueres president, et un maistre des Requestes de   l'Ostel ou lieu de maistre Pierre Troussel, esleu   evesque de Poitiers, selon aucunes ordonnances faictes   en vacations en l'Ostel du Roy et en son Conseil,   comme l'en dit.
Cedit jour, après disner, furent les seigneurs du   Conseil assemblez en l'ostel du Chancellier pour eslire   president et maistre des Requestes du Palaiz, et en   la presence dudit Chancellier et de messire Pierre Boschet   et R.
Mauger, president, et le graphier, dirent   aucuns en scrutine leurs veus et deliberation, et ne fu   pas parfaicte ladicte election pour le brief temps, mais   remise à demain après disner.
Ycellui jour, oudit lieu, et en la presence des dessusdiz   Chancellier, president et graphier, maistre   Nycole d'Orgemont, doyen de Tours et conseiller du   Roy ceans, requist audit Chancellier, que comme   l'esleu de Poitiers, par avant maistre des Requestes de   l'Ostel du Roy, eust par avant lesdictes ordonnances   resigné à son proufit ledit office de maistre des   Requestes, et par ce y avoit droit par le don du Roy   à lui fait, et dont avoit lettre, combien que non seellée,   et l'en feist election sur ledit office, que justice lui fust   faicte et gardée.
Juedi, XIIIJe jour de novembre.
Pour ce que les advocas n'estoient pas prests de   leurs causes, la Court a fait partir advocas et procureurs   et parties et s'est mise au Conseil.
Samedi, XVJe jour de novembre.
Cedit jour, a esté esleu maistre Hugues Grimaut,   doyen de Noyon et conseillier du Roy nostre Sire   ceans, pour porter le roole devers nostre Saint Pere le   Pape à Pise, et a esté ordonné que chascun des seigneurs   baillera IIJ frans, pour ce qu'il faut pranre le   chemin par les Alemaignes, obstant les perilx des chemins   de Jannes pour la rebellion que les Janenoix ont   fait au Roy en la personne du mareschal Bouciquaut,   gouverneur de Jannes pour le Roy.
Mercredi, XXe jour de novembre.
Cedit jour, maistre Simon de Nanterre, conseiller   du Roy nostre Sire en la Chambre des Enquestes, qui   avoit exercé l'office de visiter les lettres à la Chancellerie   par dix ans et plus, et qui avoit nagueres esté   esleu president ou lieu de messire Jaques de Ruilly,   chevalier, nagueres trespassé, a esté receu et a fait le   serment de president acoustumé.
Et pour ce que   maistre J.
de la Marche, advocat en Parlement, avoit   esté esleu ou lieu dudit de Nanterre en la Chambre   des Enquestes et il avoit obtenu l'office de visiter les   lettres à la Chancellerie, combien que ancor ne fust il   pas ancor receu ceans, la Court lui a dit que la fin   pourquoy avoit esté esleu estoit à ce qu'il traveillast,   laborast et besoignast en ladicte Chambre, comme il   estoit besoin, et ceste estoit l'entention de ceulx qui   l'avoient esleu, non pas de lesser la Chambre et aler   à la Chancellerie, pour quoy s'advisast, car la Court   n'avoit point entention de le recevoir, si ne juroit de   faire residense continuelle en ladicte Chambre et y   besoigner et traveiller, comme il apartenoit, et il a   respondu en merciant la Court que, combien que le   Chancellier lui eust donné ledit office de visiter les   lettres, toutevoie puiz qu'il ne plaisoit pas à la Court,   ne l'exerceroit pas, mais l'office de conseiller en ladicte   Chambre des Enquestes, et en ce cas lui a esté dit   qu'il feist faire sa lettre et seeller.
Messire Phelippes de Poitiers, chevalier, a au jour   d'ui consenti et consent que l'interdiction, qui avoit esté   faicte par la Court à maistre Deniz de Paillart, ja pieça   à la requeste de madame Jehanne de Paillart, dame de   Dormans, sa mere, et de ses autres amis, soit revoquée   et mise au neant, en tant que lui touche et sa femme,   suer dudit maistre Deniz, et ce a requiz estre   enregistré.
Venredi, XXIJe jour de novembre.
Cedit jour, sur ce que procès estoit esperé d'estre   meu ou à mouvoir entre messire Phelippe de Poitiers,   chevalier, et madame sa femme, d'une part, et   madame d'Orgemont, d'autre part, et pour ce eust   esté pourparlé entre icelles parties d'accort, et n'ait   point esté accordé, a requiz ledit chevalier qu'il fust   enregistré ce que dit est et que entre icelles parties n'a   aucun accort.
Mardi, XXVJe jour de novembre.
Sur ce que maistre Pierre des Champs, docteur en   decret et prieur de Saint Anthoinne ou diocese de   Rodès, estoit ceans adjorné à comparoir en personne,   et estoit mis son temporel en la main du Roy à la   requeste du procureur du Roy et de l'arcevesque de   Tholouse, appoinctié que ledit docteur joyra de son   temporel soubz la main du Roy, et est receu par procureur,  quousque, et si lui seront rendus ses  biens à sa   caution.
Samedi, VIJe jour de decembre, au Conseil.
Cedit jour, la Court a donné maistre Pierre le Mainsné   pour curateur à Robert de Bar pour passer certain   accort d'entre lui, d'une part, et le duc d'Orleans,   d'autre part, et a fait le serment acoustumé.
La Court a defendu à maistre J.
Rabateau, procureur   de messire J.
Harpedenne, chevalier, comme   audit chevalier, qu'il ne mefface n'en corps ne en biens   aux habitans de Montagu, ne à aucuns d'eulx à peinne   de X mil libvres à appliquer moitié au Roy et moitié   auxdiz habitans, ou contempt de certain procès pendent   ceans entre lesdictes parties, et met la Court lesdiz   habitans en sa garde, et sera mandé au bailli du   grant fief d'Aunix qu'il envoie toutes les informations   et besoignes qu'il a touchant ledit procès.
Mercredi, XJe jour de decembre, au Conseil.
Au jour d'ui est trespassé maistre J.
Boyer, conseiller   du Roy ceans,ut fertur.
Cedit jour, pluseurs seigneurs, prelas et autres de   l'ostel le duc de Berri sont venu ceans, et ont requiz   que maistre J.
de Marle, filz du premier president de   ceans, fust receu maistre des Requestes de l'Ostel ou   lieu de maistre Pierre Troussel, nagueres arcediacre de   Paris et maistre des Requestes de l'Ostel du Roy, et à   present evesque de Poitiers, selon la forme d'une lettre   qu'il a presentée à la Court.
A quoy maistre Phelippe   de Boisgillou a dit que, combien que le Roy lui eust   donné le lieu dessusdit, ne le voloit point empescher   ne soy opposer.
Pareillement maistre Nycole d'Orgemont,   conseillier du Roy, a dit que, combien que à son   proufit ledit Troussel eust resigné ledit office, et à   ceste cause le Roy devant tous lui eust donné, neantmoins   ne se voloit point opposer que ledit de Marle ne   fust receu, si a esté receu et a fait le serment   acoustumé.
Maistre Phelippe des Essars a esté receu maistre des   Requestes ou lieu de maistre Eustace de l'Aitre, qui   est de nouvel president de la Chambre des Comptes,   et a fait le serment acoustumé.
Et cedit jour, a esté faicte election ou lieu de maistre   H.
de Savoisi en la Chambre des Enquestes, qui est   monté ou lieu de maistre Nycole d'Orgemont, qui est   de nouvel maistre en la Chambre des Comptes, et a   esté esleu maistre J.
Vivien, advocat ceans.
Juedi, XIJe jour de decembre.
La Court a donné congié à maistre J.
de Ramais,   N.
de Savigny, advocas ceans, et Junian Le Besson,   procureur ceans, de cy à mercredi prouchain, pour aler   à la feste de l'arcevesque de Reins quant à Savigny, et   quant aux autres pour convoier le corps de maistre   J.
Boyer, conseiller du Roy ceans, qui puis un po est   trespassé.
Maistre J.
Jouvenel, advocat du Roy ceans, comme   procureur de maistre Nycolas Eschalart, son gendre,   advocat ceans, s'est opposé et oppose que aucun ne   soit receu ou lieu de feu maistre J.
Boyer ceans, sans   ce qu'il soit oy.
Cedit jour, la Court a taxé à maistre Gile Petit la   somme de LX solz tournois pour son salaire d'avoir   apporté de Sens à Paris un procès pour Guillaume,   sr d'Irour, et les habitans dudit lieu, contre messrs Erart   et Troullart de Lisines, freres.
Samedi, XIIIJe jour de decembre.
La Court a ordonné que la somme de cent libvres   tournoiz qu'a ordonné feu monsr Pierre d'Orgemont,   nagueres evesque de Paris et trespassé, en son testament   estre baillée à l'execution de feu messire Gile de   Lorriz, evesque de Noyon, soit baillée et delivrée à   messire Guerin de Lorriz, chevalier, frere dudit de   Noyon, pour emploier au mariage de la fille dudit   Guerin, et soit ce emploié es comptes des executeurs   dudit evesque de Paris.
Lundi, XVJe jour de decembre.
Avant les Plaidoiries, au Conseil, maistre J.
Chanteprime,   doien de l'eglise de Paris, dist pour maistre   Gile de Clamecy, son nepveu, conseiller du Roy ceans   en la Chambre des Enquestes, comme clerc, combien   qu'il fust marié et qu'il voulsist estre lay, que par   ordonnance royal et usage de ceans que quant aucun   des seigneurs clerc ou ayant gages de clerc voloit estre   lay et avoir gages de lay ceans, et il vacoit un lieu de   lay, tel qui avoit par avant gages de clerc devoit estre   preferé devant tous autres volans venir audit lieu de   nouvel, or vacoit le lieu ceans de feu maistre J.
Boyer,   conseiller du Roy ceans en lieu lay, ouquel fu esleu   samedi derrain passé ceans, et pour ce que ne savoit   qu'il en avendroit, s'opposoit que nul ne fust oudit   lieu receu, sans le oïr en audience, attendu mesme   qu'il plaisoit et sembloit bon à la Chambre des Enquestes   qu'il fust preferé oudit lieu.
Mardi, XVIJe jour de decembre.
Ce jour, a ordonné la Court audience à la quinzaine   de janvier prouchain venant à pluseurs sergens du   Poitou et au procureur du Roy general contre le duc   de Berry, et sera mandé, se mestier est, au bailli de   Touraine qu'il envoie instruction et ce qu'il appartendra   à la cause devers ledit procureur du Roy.
Lettre   à Disy.
Venredi, XXe jour de decembre.
Cedit jour, la Court a ordonné que, pour juger plus   seurement le procès d'entre le sire de Torcy, d'une   part, et les religieus de Beaucamp, sera faicte une   figure de la situation et lieux contencieux aux despens   des parties.
Dimenche, XXIXe jour de decembre.Curia vacat.
Messire Guillaume de Dominicat, chevalier, a renuncié   et renunce à une appellation faicte par lui ou son   procureur puiz VIIJ jours en ça, comme il dit, d'une   sentence du seneschal de Pontieu donnée contre lui au   proufit de messire Eustace de Neuville, chevalier,   capitainne de L'Escluse.
Presens cedula debuit supra die XXVJa hujus mensis   registrari, que hodie, per defectum clericorum meorum   qui tardè eamdem registrandam tradiderunt, registrata   est.
Mardi, derrien jour de decembre.
Cedit jour, n'a point esté plaidié pour ce que l'en   ne povoit entrer ou Palaiz, obstant un grant conseil   que faisoit le Roy en la sale Saint Loiz, de messeigneurs   de son sanc et des nobles du royaume, sur le fait de   la guerre d'entre le Roy, d'une part, et le roy d'Angleterre,   d'autre part; ouquel conseil ay esté sur la fin   veoir la maniere.
Et y a esté dit et conclu de par le Roy, par la bouche   du conte de Tancarville, que pour pluseurs causes par   lui paravant recitées, et par especial, pour ce que les   Anglois faisoient grant appareil de guerre et avoient   delayé par IIJ mois de venir au tractié où devoient   venir ou envoier, comme avoient promis, le Roy avoit   conclu sur le fait de la guerre.
Sur quoy estoient avisié   aucuns poins qui seroient dis auxdis nobles, et se   miex avisoient, le diroient au Roy.
Aussi a esté dit que, pour ce que il y avoit eu grans   defaus ou fait de la justice de ce royaume, et aussi ou   gouvernement et recepte du demainne et des aydes,   le Roy avoit ordonné pluseurs vaillans hommes reformateurs   generaulx, desquelx les aucuns estoient du   sanc du Roy, c'est assavoir, les comptes de la   Marche, de Vendosme et de St Pol, lesquelx reformateurs   puniroient celx qui averoient failli, et priveroient   ceulx qui avoient desservi.
Aussi fu dit que, pour ce que le Roy, pour pluseurs   empeschemens qui lui survenoient souvant, avoit jà   pieçà ordonné que la Royne par le conseil de messeigneurs   du sanc royal entendroit es grosses besoignes   et cas qui en ce royaume avendroient, auxquelx le   Roy ne povoit entendre, ycelle Royne aussi estoit   empeschée pour pluseurs cas qui lui surviennent et   empeschemens, par quoy n'y povoit entendre, si avoit   ordonné le Roy, à la requeste de la Royne, que monseigneur   le Dauphin entendroit de cy en avant auxdictes   besoignes par le conseil de mesdis seigneurs du   sanc royal.
1410.
Mercredi, VIIJe jour de janvier, au Conseil.
Cedit jour, maistre J.
des Landes, dit Boucandri, et   J.
Moreau, procureurs en Parlement, ou nom et comme   procureurs de messire J.
Le Meingre, dit Bouciquaut,   mareschal de France, ont mis par devers la Court les   lettres d'obligation de cinq mil ducats prestés à messire   Symon Cramaut, lors patriarche d'Alexandrie,   aux evesques de Beauvaiz et de Meaux par Perceval   de Vivaldes, citoyen de Jannes; item, le transport de   ladicte debte fait par ledit Perceval audit mareschal,   item, autres lettres d'adjornement et relation par   l'ordonnance de monsr le Chancellier, comme ilz   disoient, et se sont opposez lesdiz procureurs et s'opposent,   ou nom desdiz mareschal et Perceval, se mestier   est, à ce que lesdictes lettres ne soient baillées ne   restituées à quelcunques personne, jusques à ce qu'il   soient premierement oïz.
Venredi, Xe jour de janvier.
Ce jour, la Court a ordonné que d'ores en avant   maistre Giles de Clamecy lay, qui par avant prenoit   gages de clerc, pranra gages de lay, et maistre Quantin   Massue gages de clerc, jusques à ce que autrement en   soit ordonné.
Lundi, XIIJe jour de janvier.
Cedit jour, le seigneur de Fonteinnes a esté donné   curateur par la Court au duc d'Orleans et à ses freres   et suer pour passer certain accort entre lesdiz duc,   freres et suer, d'une part, et le conte de Nevers,   d'autre part, pour cause de la terre et baronnie de   Coucy et autres terres aussy, et a fait ledit Fonteinnes   le serment acoustumé, et ce fait, a esté passé ledit   accort.
Cedit jour, la Court a deschargé et descharge et   donne congié aux capitains qui estoient ordonnez à la   garde des chasteaulx de Coucy, d'Assy et du Chastellier,   auxquelx garder estoient commiz les seigneurs   d'Auffemont, de Cerny et Evein de Cramailles.
Mardi, XIIIJe jour de janvier.
Cedit jour, messire H.
de Marle, chevalier et premier   president de la Court, et Robinet Le Tirant, escuier,   executeurs du testament du feu viconte d'Acy, ont   consenti et consentent que la somme de IJc frans qu'avoit   laissé en son testament ledit viconte à Jacotin de Bellebronne,   et laquelle somme estoit par devers le   sr d'Auffemont et le viconte d'Acy, filx dudit viconte,   soit baillée et delivrée audit Jacotin.
Si a ordonné la   Court icelle somme estre baillée audit Jacotin.
Mercredi, XVe jour de janvier, au Conseil.
Le bailli de Meaulx s'est opposé et oppose à ce que   la Court ne reçoive aucun à bailli de Meaux.
Venredi, XVIJe jour de janvier.
Cedit jour, a esté ordonné que, pour ce que doubte   estoit survenue en un arrest fait et jugié en la Chambre   des Enquestes sur un procès d'entre Thomas de   Nuilly, changeur, d'une part, et J.
Fale, d'autre part,   laquelle doubte, depuis que ledit arrest avoit esté baillié   au premier president pour pronuncer, avoit esté avisée   par icellui president, le procès sera revisité et veu en   la Grant Chambre, sans qu'il soit ja mestier que les   seigneurs des Enquestes y soient.
Cedit jour, la Court a ordonné que messire Guillaume   de Han avera commissaires au païz à l'encontre   de certains espaignos marchans au païz, pourveu   qu'il ne seront pas de la ville de la Rochelle.
Cedit jour, messire J.
de Merle, chevalier, bailli de   St Pierre le Moustier, s'est opposé et oppose à ce que   nul ne soit receu à bailly audit lieu sans le oïr, et sur   ce a presenté lettres royaulx qui seront monstrées au   procureur du Roy.
Juedi, XXIIJe jour de janvier.
Sur la requeste faicte par Charles de Cresecques à   ce que la Court reçoive certain accort sur une cause   nagueres ceans plaidoiée, par lequel appert, comme   dit le procureur du Roy, que ledit Charles confesse le   delict à lui imposé, appoinctié que la Court appellera   demain le procureur du Roy et en ordonnera.
La Court a au jour d'ui delivré de prison J.
Droyn,   prisonnier en la Conciergerie, parmi ce qu'il obeyra à   l'ordonnance de la Court qui estoit que, en recevant   obligation de Perrin de Coulandes, prisonnier au Chastellet,   de ce que lui devoit pour ses despens fais ou   Chastellet, dont estoit geolier Droyn, le laisseroit issir,   veu que autrement de present n'avoit ledit Coulandes   de quoy paier.
Venredi, derrain jour de janvier, au Conseil.
Cedit jour, Jaques de Buymont, huissier de Parlement,   a revoqué et revoque son seau qu'il a perdu   puiz IIJ ou IIIJ jours.
Mardi, IIIJe jour de fevrier.
Cedit jour, maistre Giles Labbat, procureur de   J.
d'Aunoy, escuier, bailli de Chaumont, s'est opposé   par vertu de certeinnes lettres royaulx, dont a apparu   à la Court, à ce que nulz ne soient receuz en bailli de   Chaumont, sans ce qu'il soit par avant oy en ses   causes d'opposition, et ce a requiz ledit Labbat estre   enregistré.
Juedi, XIIJe jour de fevrier.
Cedit jour, J.
Le Beguinat, procureur ceans, s'est   opposé et oppose à ce que la Court ne confere, ou les   commissaires à ce ordonnez, les bourses du college de   Dormans à autre que à un sien nepveu, qu'il a presenté   à l'abbé de St Jehan des Vignes, s'il n'est plus   près de Dormans que n'est sondit nepveu, ou du linage   de Dormans, selon les status dudit college.
Lundi, XVIJe jour de fevrier.
Maistre J.
de Lespine s'est opposé et oppose que   nul ne soit receu à l'office d'uissier de Parlement de   Thomas Rart que l'en dit trespassé, sans le oïr ou   appeller.
Venredi, derrain jour de fevrier.
Ce jour, a esté visité le procès d'entre Pierre Amiot,   d'une part, et J.
Prevost, dit Merveillier, d'autre part,   sur quoy ont esté parti en la Chambre des Enquestes,   et ancores ont esté parti en la Grant Chambre.
Samedi, premier jour de mars.
Cedit jour, a esté maistre J.
de Longueil commiz à   faire l'information de pluseurs villes que le procureur   du Roy de Senliz dit estre du bailliage de Senliz, et le   procureur de l'evesque de Beauvaiz dit estre du bailliage   de Beauvaiz, à savoir de quel bailliage elles sont.
Mercredi, XIJe jour de mars.
Ymbert du Grolay est venu prier de par le duc de   Berry la Court de l'avancement du procès de messire   Ode de Villars contre messire Remon de Turenne,   et pour ce que autres grant seigneur welt que l'on   attende, a esté enregistré.
Juedi, XIIJe jour de mars.
Bethin d'Acy, marchant de Lucques, requiert contre   les arcevesque et les evesques de Beauvaiz et de   Noyon et dit que ou mois de may derrain passé ou   environ, Guillaume du Porche, demourant à Luques,   presta auxdiz arcevesque et evesques IIIc florins, lesquelx   promidrent de rendre et paier à Paris en leurs   personnes et privez noms dedans le mois de septembre   derrain passé, et de ce baillerent leur lettre et cedule   signée de leurs propres mains et signets, si requiert   que confessent ou nyent, et s'il confessent, soient condempnez   à paier ladicte somme et despens, et s'il le   nyent, le prouvera, et lesdiz defendeurs revendront à   jeudi après Pasques prouchaines dire ce qu'il appartendra   et seront monstrés les adjornemens et la cedule.
Venredi, XIIIJe jour de mars.
La Court au jour d'ui, sur le plaidoié du IIJe jour de   ce present mois et tout veu, a mis les IIJ appellations   faictes par l'evesque d'Amiens à l'encontre du procureur   du Roy, le bailli d'Amiens et autres (au neant)   sans amende, et s'en iront les parties sans jour et sans   terme, et seront les cas dont a esté plaidoié reputez et   les repute la Court pour non avenus, et ordonne la   Court et du consentement desdictes parties que   l'evesque pour deffraier ledit bailli et son lieutenant   paiera VJxx escus.
La Court a defendu à messire J.
de Langac, chevalier,   qu'il ne mefface ne ne face meffaire à Pierre   Mercier, bourgois de Langac, à peine de IJm mars   d'or, et le tient ladicte Court en son sauf conduit, et   lui baillera asseurement devant l'official.
Samedi, XVe jour de mars.
Cedit jour, maistre Pierre Boier, docteur en loiz, a   protesté, que comme maistre J.
Catalan, procureur   ceans pour Bernart Boyer, son frere, viguier de Carcassonne,   certeinnes lettres dudit office de viguier   apartenent audit Bernart eust prises et receues d'icelle   Court pour bailler à Guinot de Pesteil, partie adverse   de sondit frere, que ce a esté et est pour crainte et   doubte qu'il ne fust mené hors de Paris en prison et   par violence et villené en sa personne, soubz umbre   et auctorité du duc de Berry, et que rien qu'il ait fait   ou face ne lui prejudicie, ne aussy à son dit frere.
Mercredi, XIXe jour de mars.
Cedit jour, a esté signé par le graphier une commission   d'entre le sr de Pousauges et le duc de Berri   contre le sr de la Suze par la hativeté du procureur   dudit de Pousauges, que requiert Pingué, procureur   dudit de la Suze, estre corrigée, pour ce que en icelle a  pro omni prefixion qui n'y doit point  estre.
Cedit jour, J.
Tarenne, changeur sur le Pont et   bourgoiz de Paris, a au jour d'ui receu en depost de   par la Court, par la main de J.
Le Roux, tresorier du   roy de Navarre, la somme de deux mil libvres tournois   au proufit du duc de Bretaigne.
Simonnet Allars, changeur sur le pont de Paris, a   au jour d'uy receu en depost de par la Court, par la   main de J.
Le Roux, tresorier du roy de Navarre, la   somme de deux mil libvres tournois au proufit du duc   de Bretaigne.
Juedi, XXVIJe jour de mars.
Cedit jour, pour ce que l'en ne gardoit point l'ordinaire   des jours ne des bailliages, mais chascun jour   plaidoiable l'en plaidoit indistincte  de tous païz et   bailliages sans ordre, a esté ordonné et publié que de   cy en avant l'en plaidera les lundi et mardi des ordinaires,   et le juedi et aussi le venredi, lorsque l'en   plaidera, l'en plaidera de causes extraordinaires, et   defent la Court que aucun contre ceste ordonnance ne   demande audience.
Lundi, derrain jour de mars.
Cedit jour, J.
Maignier, huissier, a dit que la veille   de Pasques flories perdi son seel, si proteste que chose   qui depuiz avoit esté seellée d'icellui ne lui prejudicie.
Mercredi, IXe jour d'avril.
Guillaume de Fontenay, escuier, prisonnier en la   Conciergerie du Palaiz pour cause de la somme de   IIJc frans, dont l'en faisoit execution sur lui par vertu   d'une commission des commissaires ordonnez à punir   les fauteurs de Pierre de Lune, et dont ledit escuier se   disoit avoir appellé en Parlement, est eslargi par tout   jusques à un mois prouchain venant, parmi ce que   Regnault de Fontenay, frere dudit prisonnier, l'a cautionné   de ladicte somme, et de le ramener au jour   corps pour corps et avoir pour avoir.
Cedit jour, ont esté baillez et delivrez quatre mil   libvres tournois au duc de Breteigne, qui avoient esté   mises en depost au change de par la Court par le roy   de Navarre pour certeinnes causes contenues en la   quittance sur ce faicte estant devers icelle Court, et   par ce ont esté restituées les cedules qui estoient   devers la Court sur ledit depost aux changeurs qui   avoient ledit depost.
Juedi, Xe jour d'avril.
J.
de Chailly, escuier, demourant à Molins, en la   parroice de Mesy, à IJ lieux de Dormans, s'est opposé   et oppose que nul ne soit receu à avoir bourses ou   college de Dormans, s'il n'est plus prouchain de Dormans   que Simonnet, son filx, qui est né à IJ lieues   de Dormans, s'il n'est plus prouchain dudit Dormans   ou linagier, ou que autrement lui soient deues, car   il s'est presenté à l'abbé par pluseurs fois, qui ancor   ne lui a pourveu.
Lundi, XIIIJe jour d'avril.
Messire J.
d'Aunoy, chevalier, a requis l'enterinement   de certeinnes lettres par lesquelles le Roy lui   donne le bailliage de Troyes en deschargant messire   J.
de Bormont, chevalier, qui estoit et est bailli, et a   requiz qu'il soit receu à faire le serment, à quoy ledit   Bormont, par vertu de certeinnes lettres, s'est opposé   et oppose, si a ordonné la Court que les parties seront   oyes à juedi prouchain.
Sur ce que maistres R.
Broisset, B.
Quentin et   T.
Tiessart, conseillers du Roy ceans, estoient commiz   à taxer les despens faiz en l'ostel de maistre J.
du Boiz,   graphier criminel, par damoiselle Jehanne, fille de   madame Marie de Coucy et niepce de J.
de Rainneval,   par XIX sepmaines ou environ, et que par V sepmaines   dudit temps elle avoit esté endablé de maladie, si lui   avoit falu garde et autres necessitez, a esté dit par lesdiz   conseillers que ledit du Boiz avera XX libvres   parisis, qui seront prins et executez sur ledit Rayneval   qui les recouverra sur ladicte dame Marie, se elle   succumbe en la cause pendent entre elle, d'une part,   et ledit de Rayneval, d'autre part.
Venredi, XVIIJe jour d'avril.
Cedit jour, la Court a ordonné que Lorin de Bournieres,   prisonnier ou Chastellet, sera rendu à l'evesque   de Paris, et ly sera enjoint qu'il en face bonne justice.
Lundi, XXJe jour d'avril.
Du consentement du procureur du Roy et de maistre   J.
du Boiz, procureur des bourgois et habitans de la   ville de Rouen, et de Cardin Mites, bourgois de ladicte   ville, la batelée du foin appartenant à Alain Simon,   marchant, demourant à Paris, qui par la main du Roy   a esté prinse aux caiz de Rouen et amené à Paris par   le commandement de Anguerran de la Porte et depuis   de Adam des Vignes, huissiers de Parlement, commissaires   en ceste partie, sera appreciée, c'est assavoir,   le foin, d'une part, et le batel, d'autre part, et par   caution suffisant du priz du foin et du batel, seront les   foin et batel baillez et delivrez, c'est assavoir, le foin   audit Alain et le batel à Perrot Jouhan, voiturier par   eaue, à qui apartient ledit batel, auquel prisagement   faire est commiz le premier huissier de ladicte Court   sur ce requiz, qui de ce fera son rapport et relation,   sans prejudice desdictes parties.
Dimanche, IIIJe jour de may.
Le quart jour de ce mois, ala de vie à trespas monseigneur   Alexandre quint, pape, notable theologien,   mais parum peritus in tanto regimine,  et n'a duré ou   papat que XJ mois.
Mardi, VJe jour de may.
Le procureur du Roy, pour cause et occasion de   moult grans excès, crimes de lese magesté et autres   delits commiz et perpetrez par le duc de Lorrainne et   pluseurs autres ses complices contre le Roy et ou contemps   des arrests et executions d'icelx obtenus ceans,   et contre les bourgoiz de Nuefchastel n'a gueres et   pluseurs autres, contenus en pluseurs et grosses informations   sur ce faictes, et à occasion de quoy ledit duc   a ceans esté adjorné avec ses complices à certain jour,   auquel n'ont point comparu ne ne comperent, combien   qu'il ayent esté appellez à la barre et à la table de   marbre, requiert defaut, et pour monstrer qu'il lui   doit estre octroyé, propose pluseurs choses que enregistre   le graiphe criminel.
Juedi, XVe jour de may.
Cedit jour, a esté et est advoquée ceans à de lundi   prouchain venant en VIIJ jours la cause pendant par   devant les maistres des Requestes de l'Ostel du Roy   nostre Sire, entre madame Marie du Bois, dame de la   Granche, d'une part, et les XXX eulx disans sergens   de la ville et banliue de Rouen, d'autre part, à la   requeste du procureur general et du consentement de   maistre J.
d'Anisy, procureur de ladicte dame, et   Mahiu Mouton, procureur desdiz XXX sergens, et se   sont tenus et tiennent lesdiz procureurs desdictes parties   pour bien presentez et fondez audit jour par vertu   des procurations mises en la court desdictes Requestes   de l'Ostel.
Venredi, XVJe jour de may.
La Court a donné congié à maistre J.
Bonnet, soubmaistre   ou college de Dormans jusques à la fin d'aoust   prouchain venant, parmi ce qu'il a laissié substitut en   sondit office, lequel en prenra les gages pendant le   temps dessusdit.
Samedi, XVIJe jour de may.
Furent au Conseil monseigneur Arnault de Corbye,   chancellier, maistre R.
Mauger, president; l'evesque   de Tournay; l'evesque d'Aucerre; le conte de Tancarville;   le chancellier du Daufiné et de Guienne; le   seigneur de Blarru; le seigneur de S.
George; le seigneur   d'Auffemont; le seigneur de Boissay; le prevost   de Paris; maistre Pierre de L'Esclat, m.
Raoul Le   Saige...
A conseiller le défaut obtenu ceans pour le procureur   du Roy contre le duc de Lorreinne, qui ceans avoit   esté adjorné à comparoir en personne, sur pluseurs   rebellions, inobeyssances, contemps de justice et des   arrests de ceans, pilleries, murtres, larrecins et pluseurs   autres crimes et malefices fais contre le Roy   nostre Sire et sa souverainneté, dont est ledit duc   vassal et homme lige, et contre les habitans de la ville   de Nuefchastel qui sont subgiez du Roy et de sa conté de   Champaigne en ressort et souverainneté, comme apparoit   par très grosses informations sur ce faictes et fais   notoires et autrement deument, tout veu et consideré:   A esté advisé et conseillié que, quant au defaut, sera   adjorné ledit duc et seroit procedé contre lui à autres   defaus, selon le stile de ceans en cas criminelx, et quant   à la provision des prisonniers seroit procedé de fait   contre le duc en metant et tenant ses terres tenues   soubz le Roy en la main du Roy ou autrement, se bon   sembloit au Roy et aux seigneurs de son sang, aux   quelx en seroit parlé, jusques à ce que les bourgois   de Neufchastel, que tenoit ledit duc prisonniers, averoit   delivré.
Cedit jour, après disner, comparurent et furent   ceans au Conseil les dessusdiz, hors Tancarville, le   chancellier du Daufiné, le seigneur de St George et le   prevost de Paris.
Et fu conseillié sur un cas d'appel et   d'attemptas qu'avoit fait et faisoit le duc de Breteigne,   contre et ou prejudice du Roy et de sa seigneurie, et   contre les doien et chapitre de S.
Malo en Breteigne,   dont estoit seigneur le Roy, ou contempt de certain   appel entrejetté par lesdiz doien et chapitre en la Court   de ceans.
Et pour ce que ledit duc avoit esté adjorné   en cas d'appel et non pas d'attemptas, fu advisié qu'il   seroit adjorné audit cas d'attemptas ceans, et lors l'en   requerroit et feroit l'en tel provision auxdiz de chapitre,   comme apartendroit, et ce seroit signifié et dit   au Roy et aux seigneurs de son sanc pour y conclurre.
Mardi, XXe jour de may.
Nycolas Le Clerc, bourgois de Paris, demourant en   la parroice de Saint Jaques de la Boucherie, demourant   en la rue de Troucevache, à l'image Saint Nycolas,   a promis de faire ester à droit messire Estienne   Marie, prestre, subgiet de monsr l'evesque de Suessons,   en sa court, à peinne de IJc libvres tournois, et moiennant   ceste caution ledit Marie est eslargi des prisons où   estoit de par la Court.
Fait du consentement de maistre   Michiel de Couhan, promoteur de la court dudit   evesque, et de maistre Hebert Camus, procureur du   viconte d'Acy.
Et a defendu la Court et defent audit   evesque que, jusques à ce qu'elle ait cogneu du cas   privilegié, il ne procede contre ledit Marie à sa sentence   diffinitive.
Samedi, XXIIIJe jour de may.
Au Conseil.
Cedit jour, les procureur du Roy et Rabateau du   duc de Berry, interrogué se contre certeinnes lettres   impetrées de la part de l'evesque du Puy pour lever   la main du Roy mise à son temporel vouloient quelque   chose dire, ont respondu, c'est assavoir, le procureur   du Roy qu'il se rapportoit à ce que aliàs  avoit proposé   contre ledit evesque, et Rabateau qu'il n'estoit pas   assez instruit et qu'il faloit qu'il parlast audit duc pour   avoir instruction contre ladicte lettre, que requeroit   avoir, ou la copie d'icelle.
Juedi, XXIXe jour de may.
La Court a defendu à Bernardon Vernon et à Roolin   Vernon, escuiers, à peinne de IJc mars d'argent, à   appliquer la moitié au Roy et la moitié à maistre   J.
de Wary, procureur ceans, que audit Wary ne meffacent   ne ne mesdient, et à peinne de C mars d'argent   aussi a esté faicte defence audit Wary que auxdiz Vernon   et Roolin ne meffacent.
Samedi, VIJe jour de juin.
Cedit jour, Jaques de Bellebronne, escuier, a confessé   avoir receu de messire Guy de Nelle, chevalier,   sr d'Auffemont, la somme de deux cent libvres tournois,   laquelle avoit esté laissée audit escuier par feu   messire J.
La Personne, en son vivant viconte d'Acy,   en son testament, et laquelle somme avoit esté baillée   en garde par la Court audit sr d'Offemont.
Lundi, XVJe jour de juin.
Ce jour, a esté octroyé lettre de sommation en cas   de marque à l'arcevesque de Besançon à l'encontre du   roy d'Arragon et ses subgiez.
Juedi, XIXe jour de juin.
Ce jour, sur ce que maistre Hugues Grimaut, doien   de Noyon et conseiller du Roy ceans, estoit dès janvier   derrain passé alé en court de Romme qui seoit à   Boloigne la grace, porter le roole de la Court pour   estre signé et receu par le pape Alexandre Quint qui   lors regnoit, pour le salaire duquel chascun des inrotulez   eust baillié IIJ frans, et pour ce que pendent le   temps que ledit Grimaut estoit en court de Romme,   trespassa ledit Alexandre environ le XXIIIJe d'avril derrain   passé,negotio Curie ibidem imperfecto,  et assez   tost après eust esté esleu le cardinal de Bouloigne d'en   Pape, qui a esté et est nomméJohannesXXIII,  et ait   esté mandé audit Grimault de par la Court qu'il attendist   pour parfaire ladicte besoigne, et pour soustenir   ses frais et despens la Court lui envoyeroit cent escus,   pour ce que ce qu'avoit receu pour son salaire ne suffisoit   pas: a esté ordonné que un chascun de celx qui   ont esté mis audit roole paieroit un escu, et se aucuns   des seigneurs ou autres qui prennent gages ou presens,   qu'il ne paient pas ou que ne weillent ou puissent   de present paier, sera dit par le graphier de par la   Court à cellui ou celx qui paient les gages des dessusdiz   que pour un chascun retiegne J escu qui sera   delivré à maistre Guillaume de Gaudiac, doien de   St Germain et conseiller du Roy ceans, qui s'est chargié   pour la Court de faire finance audit Grimault de   ladicte somme de cent escus, et ce qui sur ce est desjà   paié lui sera delivré par le graphier.
Lundi, XXIIJe jour de juin.
La Court a dit et ordonné audience au premier jour   de juillet prouchain venant en la cause de ceulx de   Perdriach contre le conte d'Armignac, lequel, se lors   n'est prest, la Court donra exploit tel qu'il appartendra,   et pour ce qu'il semble à maistre Guillaume Cousinot   que lors ne pourroit estre prest, attendu que   ancor n'a il point d'instruction pour plaider la cause   qui est et grande et grosse, et que requiert à parler   audit conte, il s'est deschargié de la cause.
Jeudi, XXVJe jour de juing.
Ce jour, par appoinctement de la Court fait en la   presence de maistre Regnault Rabay, conseiller du   Roy nostre Sire et executeur du testament de feu messire   Guillaume de Dormans, jadiz arcevesque de Sens,   de maistre Herbert Camus, procureur de messire Guy   Gourle, chevalier, et de madame d'Orgemont, de   maistre Jehan de Warry, procureur de maistre Denis   de Paillart et de maistre Jehan du Bois, procureur de   messire Phelippe de Poictiers et de sa femme, et par   commandement fait à moy Jehan Milet, notaire du Roy   nostre Sire, cinq seaulx et un signet qui furent jadiz   au feu evesque de Beauvais, nommé de Dormans,   pesans un marc sept onces et demie, estans en une   bourse et IIJ seaulx qui furent audit feu arcevesque,   pesans un marc IIJ onces V esterlins, estans en un coffret   de cuir fermant seellé du signet de feu messire   Pierre d'Orgemont, jadis evesque de Paris, ont esté   cassez par Jehan Mignot, orfevre sur le Pont à Paris,   prisié le marc six frans IIIJ solz parisis, tout baillié   par moy Milet audit Rabay.
Samedi, XXVIIJe jour de juin.
Cedit jour, la Court a obtemperé à certeinnes lettres   presentées par J.
de Caillac sur le plaidoié d'après   disner de hier, en adnullant l'appel par lui fait, par ce   qu'il obtempere à la sentence, et renvoie les parties par   devent le seneschal de Limosin ou son lieu tenent au   secont jour de septembre prouchain venant, tous despenz   reservez en diffinitive.
Mardi, premier jour de juillet.
Sur certain debat d'entre les procureur, conseilliers   et gouverneurs de la ville de Rouen, d'une part, et   Vincent Buffet, à occasion d'une nef qui n'avoit pas   esté mise en compaignie françoise, comme l'en proposoit,   oye la relation des commissaires, il sera dit que   ceulx de Rouen n'averont congié ne despens, et   demourra la cause ceans.
Jeudi, IIJe jour de juillet.
Le procureur du Roy après débat certain renvoy,   requiz par le duc d'Orleans devant son bailli d'Orleans,   d'un appel entrejecté ceans par une femme   vefve, duquel le mari avoit esté tué audit Orleans à   occasion de ce que parloit contre aucuns qui transportoient   le blef de la ville hors pour vendre ou peril   et famine du pueple.
Au graiphe criminel.
Le siege levé, s'est venu opposer au graiphe le procureur   du Roy que je ne reçoive rien sans le oïr en   certain procès pendant ceans entre lui pour le Roy et   prevosts et jurez de Tournay, à cause de certains   imposts, attendu que pieça lesdictes parties avoient   mis devers la Court ce qu'avoient volu mettre.
Mardi, XVe jour de juillet.
Le seigneur de Saint Severe et maistre Hebert   Camus ont esté donnez curateurs ad causas  par la   Court aux enfans de monsr Charles de Lebret, connestable   de France, et de feu madame de Sully, sa   femme, et ont fait le serment accoustumé, et quant   aux enfans de ladicte dame de l'autre mariage precedent,   revendront les parties juedi prouchain.
Mercredi, XVJe jour de juillet.
Cedit jour,Jacobus Bedocii a esté  receu en office de   procureur et a fait le serment acoustumé.
Juedi, XVIJe jour de juillet.
Avant les plaidoiries au Conseil, maistres Ph.
de   Boisgillou et G.
Le Clerc, conseillers du Roy ceans, se   sont opposez que nul ne soit receuz en leurs lieux sanz   eulx oïr, pour ce que aucuns dient que le Roy leur a   donné lieux de conseillers et maistres en la Chambre   des Comptes.
Cedit jour, maistre J.
Vrien, examinateur de Chastellet,   a mis par devers la Court de son ordonnance   l'inventoire des biens demourez du decès de feu messire   J.
Le Mercier, sr de Nouviant.
Samedi, XXVJe jour de juillet.
Ce jour, arrests Boschet.
Depuiz, pour ce que après   lesdiz arrests pronunciez n'estoient que IX heures, se   sont mis au Conseil lesdiz presidens, maistres G.
de   Gaudiac (et douze autres conseillers).
Juedi, derrain jour de juillet.
Cedit jour, maistres Guillaume de Villiers et R.
Rabay, ordonnez à soy informer de l'antiquité de   maistre J.
Le Besgue en office de notaire, au regart   des autres notaires, ont relaté qu'il truevent et ont   trouvé que maistre Pierre Le Mercier est plus ancien   oudit office de notaire que n'est ledit Besgue.
Samedi, IJe jour d'aoust.
Ce jour, maistres Phelippe de Boisgillou et G.
Le   Clerc, conseillers du Roy ceans, se sont opposez et   opposent que nul ne soit receu ceans en leur lieux   sans les oïr.
Mardi, Ve jour d'aoust.
Maistre J.
de Conflans, clerc notaire du Roy nostre   Sire, s'oppose que aucune provision ne soit faicte à   autre que à lui des bourses de maistre Pierre de Saulx   pour certeinnes causes à declarer.
Mercredi, XIIJe jour d'aoust.
Cedit jour, a esté monseigneur le Chancellier de   France et pluseurs du Grant Conseil ceans pour eslire   ou lieu de maistre Guillaume Le Clerc, conseiller du   Roy en la Chambre des Comptes, qui paravant estoit   de la Chambre des Enquestes, ou lieu duquel par la   plus grant partie desdiz conseillers et Chambres de   ceans a esté esleu par scrutine maistre Robert Piedefer,   advocat ou Chastellet.
Et ou lieu de maistre Phelippe   de Boisgillou, conseiller du Roy en ladicte Chambre   des Comptes, qui par avant estoit conseiller du Roy   clerc en la Grant Chambre, ouquel lieu vient maistre   M.
du Bos de la Chambre des Enquestes, et en son   lieu est ordonné par le Roy, eue la deliberation de   son Conseil estant au jour d'ui ceans, maistre Phelippe   de Ruilly, licencié en loiz, filz de feu messire Jaques   de Ruilly, chevalier et president ceans, en faveur dudit   president qui bien avoit servi le Roy.
Mercredi, IIJe jour de septembre.
Sur ce que la Court tenoit la main du Roy au temporel   de l'abbaye de Maubuisson, qui avoit esté mise   puiz une complainte en cas de saisine et de nouvelleté   prise et executée à la requeste de dame Luce de Montmorancy,   par avant abbesse dudit lieu, à l'encontre de   dame Katerine d'Estouteville, abbesse à present d'icellui   lieu, et laquelle main icelle Court n'avoit volu lever   jusques à ce qu'elle fust informée d'aucunes choses;   sur quoy elle eust envoié maistre Robert Mauger,   president, et maistre Regnaut de Sens, conseiller du   Roy nostre Sire ceans, pour faire aux dames dudit lieu   certains interrogatoires, au jour d'ui, oye la relation   d'iceulx commissaires et tout veu, la Court a levé à   plain et lieve la main du Roy mise audit temporel.
Cedit jour, par mandement du Roy nostre Sire sont   alez maistre R.
Mauger, president, le procureur general   du Roy et moy à Saint Pol devers icellui Seigneur,   qui, en la presence du roy de Navarre, du duc de   Bourgoigne, du conte de Nevers et des chancelliers   de Guienne et de Bourgoigne, a commendé à nous   dessusdiz de recevoir certain accort qui sera presenté   et passé en Parlement entre le duc de Breteigne, d'une   part, et le duc de Bourgoigne, comme curateur du   conte de Pantevre, d'autre part, et a defendu le Roy   audit procureur que ne l'empesche aucunement, car   c'est pour le proufit mesme du royaume et à eschiver   pluseurs inconveniens qui pourroient avenir audit   royaume, se ledit accort n'estoit.
Jeudi, IIIJe jour de septembre.
Cedit jour, la Court a receu certain accort d'entre   le duc de Breteigne, d'une part, et le conte de Paintevre,   d'autre part, par le commendement du Roy fait   en sa personne à St Pol à maistre R.
Mauger, president,   et à son procureur general et à moy, ce qui a   esté rapporté à la Court par ledit president, et l'a presenté   l'evesque de St Briou, chancellier de Breteigne,   procureur du duc, qui l'a consenti pour icellui duc, et   maistre Gile Labbat, procureur du duc de Bourgoigne,   curateur donné audit conte, d'autre part, l'a consenti,   present le procureur du Roy et non contredisant.
Mardi, IXe jour de septembre.
Cedit jour, les ducs de Berry, d'Orleans, de Bourbon   et les conte d'Alençon et d'Armignac ont envoyé   et fait presenter ceans lettres patentes seellées de leurs   seaulx, contenens sommarie, que pour  ce que l'onneur   du Roy, sa justice, et l'estat du royaume et de la chose   publique estoient foulez et bleciez, estoient assemblez   et aliez ensemble pour ce venir monstrer au Roy, et   n'est point leur entention d'eulx departir jusques à ce   que ce ayent monstré au Roy, comme contenu est plus à   plain es dictes lettres que vous trouverrés ou livre des   Ordonnances.
Et est assavoir que onques mais l'en ne   vit tel peril, car lesdiz seigneurs estoient ensemble   selon la riviere de Loire en moult merveilleux nombre   et arroy de gens moult notables en armes.
Par deçà   se tenoit le duc de Bourgoigne avec le Roy et le Dauphin,   qui, ou nom du Roy, a fait et fait venir gens   d'armes de tous païs sans nombre pour la defense et   honneur dudit seigneur.
Et pour ce que le demainne   du Roy, ne les aydes, XIJ deniers pour livre et le quatriesme   du vin ne suffisoit pas au Roy pour la despense,   car il n'avoit point d'argent, ne n'a accoustumé   d'avoir depuiz longtemps par petit gouvernement, a   fait et fait emprunter de toutes gens et par tout son   royaume, sans distinction, soient moinnes, chanoinnes   ou clers, bourgois ou autres, finance importable.
Et pour   ce que le Roy avoit fait crier son arrier ban à occasion   des gens d'armes qui venoient par deçà, comme   l'en disoit, du cousté desdiz seigneurs de Berry, d'Orleans,   etc., pour resister à eulx, se besoin estoit,   toutes manieres de gens, fussent povres, fussent riches,   nobles ou non nobles anobliz, ou à occasion de povres   et petis fiefs ou arriere fiefs que tenoient en pluseurs   païs, s'efforçoient de venir pour servir le Roy à cause   dudit cry, pour la doubte de mespranre.
Et quelx   meschiez, quelx perilx, quel honneur, quelx inconveniens,   quelx crimes et quelx pechiez sont venus de ce,   viennent et venront,considera par ce:  la cause principal   de tout ce que dit est, est defaut de justice  quoad Deum par les blasphemes horribles  qui ont cours   en ce royaume, de renier et maugrayer Dieu au premier   mot, voire par les plus grans, tant juges que   autres garsons et enfans et gens d'eglise, et autres   pechiez non dicibles, et aussi par defaut de justice  quoad se et quoad proximum seu subjectos.
Car nos   justices, ancor teles quelles, je me doubte, sont de   numero justiciarum, dont parle le Prophete:  Universe/justitie nostre quasi pannus menstruate ...
.Dieu par   sa pitié weille avoir pitié et mercy de nous et nous   donner cognoiscence de nos fautes et orgueil, et mauvaistié.
Au fort,fiat sua benigna voluntas, et non nostra.
Amen.
Et fu envoiez au Chancellier pour avoir son adviz   se l'en plaideroit la cause des dames Jehanne et Mathe   d'Armignach à l'encontre du conte d'Armignac, lequel   Chancellier dist que c'estoit l'entention du Roy que   ladicte cause fust plaidée, et que aussi la Court avoit   sur ce mandement patent, et pour ce fu plaidoiée icelle   cause, comme s'ensuit:   Samedi, XIIJe jour de septembre.
Cedit jour, ont esté faictes les distributions des   commissions de ce Parlement passé à Saint Eloy par   messeigneurs messire P.
Boschet, me R.
Mauger,   S.
de Nanterre, presidens de Parlement, et me J.
de   S.
Verain et R.
Waguet, president en la Chambre   des Enquestes, absent messire H.
de Marle, premier   president, qui estoit en ambaxade en Arragon.
Mardi, XVJe jour de septembre.
Au jour d'ui, pour ce que messire P.
Boschet, president,   se plaignoit de ce que l'en lui avoit donné une   commission d'entre le sr de Partenay, d'une part, et   pluseurs singuliers dudit Partenay, qui n'estoit pas de   ceste année passée appoinctée, mais de l'autre, et avoit   esté par erreur du clerc qui avoit extraict les faiz   contraires, messrs les presidens lui ont accordé la commission   qui sera entre le sr de Rochechouart, d'une   part, et le sieur de Partenay, d'autre part, dont les   memoires sont par devers maistre J.
de Vitri, sur   lesquelles les parties ne pourront estre delivrées sans   fais quant vendra au jugement, comme l'en espere et   croit.
Cedit jour, pour ce que le Roy nostre Sire, accompaignié   de moult de princes, barons et chevaliers et   grant nombre de gens d'armes, estoit venu loger au   Palaiz, et pour les gens d'armes estoient prins les hostelx   tant de la Cité que du cloistre de Paris, et par   tout oultre les pons par devers la place Maubert sans   distinction, hors les seigneurs de ceans pour lesquelx   a esté ordonné, comme a dit en la Chambre le prevost   de Paris, que en leurs hostelx l'en ne se logera pas,   et que en telx cas aventure seroit que les chambellans   du Roy nostre dit Seigneur ne preissent les tournelles   de ceans, esquelles a procès sans nombre, qui seroient   en aventure d'estre embroillez, fouillez et adirez et   perdus, qui seroit dammage inestimable à tous de   quelque estat que ce soit de ce royaume, j'ay fait murer   l'uiz de ma Tournelle, afin que l'en ne y entre, car  in   armis vix potest vigere ratio.
Samedi, XXe jour de septembre.
A esté ordené par les presidens et autres conseillers   du Roy estans en la Chambre de Parlement que,   par main souveraine et sans prejudice de certain procès   pendant en la Court dudit Parlement entre le   procureur du Roy nostre Sire, d'une part, et le Grant   Pannetier de France, d'autre part, pour cause de la   visitation du pain, maistres Jehan de Fontenay et   Aubert de la Porte, examinateurs ou Chastelet de   Paris, facent la visitation du pain en la ville de Paris,   tant de celui qui est et sera amené par marchans   forains, comme de celui qui est et sera labouré par   les boulengiers de Paris, et ycelui pain visité, comme   il appartient, le facent delivrer à ceulx qui en auront   le soing pour pris convenable, en regard à la valeur   du blé et de la farine, et aux coustemens necessaires   faiz par lesdiz marchans forains et boulengiers pour   amener et faire ledit pain, non obstans appellations et   oppositions faictes et à faire quelzconques.
Venredi, XXVJe jour de septembre.
Trespassa me Robert Waguet, president en la   Chambre des Enquestes, et environ cedit jour trespasserent   trois autres des seigneurs de ceans.
Ledit XXVJe jour, J.
de Villette, escuier, commiz à   gouverner de par le Roy le chastel de Conflans, contentieus   entre le connestable, d'une part, et les enfans   de la Tremoille, d'autre part, et a fait le serment que   à nulle desdictes parties n'avera plus de faveur que à   l'autre, et à nul ne le rendra, sinon par le commendement   ou mandement de la Court de ceans, qui lui   taxera ses gages telx que de raison.
Dimanche, XXVIIJe jour.
Cedit jour, fu commiz à faire l'inventoire des biens   de feu maistre Robert Waguet, president es Enquestes.
Juedi, IJe jour d'octobre.
Henry Crossu, familier de l'admiral de la mer, m'a   affermé en sa loyauté que de certeinnes cautions et   inventoire de biens que lui avoient fait demander   Guillaume Moens et J.
Daukereszonne, maistres de   IJ vaisseaulx de mer nommez estutes, Donch de Polich   et Albin de Welle, marchans de Coloigne et de la   hanse d'Alemaigne, et lesquelz biens et cautions   disoient à eulx avoir esté ostez sur mer, rien n'en   avoit, comme plus à plain est contenu en certeinne   relation de Geffroy de Molins, sergent.
Mercredi, XIJe jour de novembre mil CCCCX.
Messire Arnault de Corbye, chevalier et chancellier   de France, tint le Parlement, presens maistres R.
Mauger et S.
de Nanterre, presidens, absens messire   H.
de Marle, premier president, ambaxateur en Arragon,   et messire P.
Boschet empeschié, et aussy les   arcevesques de Pise et messire Nycolas de Robertis,   chevalier, ambaxiateurs du Pape en France, de Reins,   de Bourges, les evesques de Xainctes et de Tournay,   l'abbé de Saint-Deniz, maistre Eustace de l'Aitre, president   en la Chambre des Comptes, J.
de Nourry, J.
de Corbye, J.
de Marle, H.
de Savoisy, R.
Le Sage,   maistres des Requestes de l'Ostel du Roy nostre Sire,   N.
d'Orgemont, Ph.
de Boisgillou, maistres en la   Chambre des Comptes, et les maistres des deuz   Chambres de ceans et des Requestes du Palaiz, jusques   aux nombre de LVI, et les registreux et notaires de   la Court...
La Court, pour les grans perilz qui sont de present   et ont ja esté par toutes les marches et païz de   ce roiaume dont l'en n'ose venir à Paris, tant pour   gens d'armes proprement appellez larrons et pillars,   que pour brigans et compaignes qui se sont miz sus   pour rencontrer et piller lesdiz larrons, et autres larrons,   espieurs de chemins qui de present regnent et   ont cours, a continué les presentations de cy à lundi,   qui vient exclusivement, quant à Vermendoiz, combien   que non est verissimile que nul ne  pourra ne   n'osera venir dedans ledit jour ne longtemps après,   car l'en ne lit pas es ystoires que, hors les feuz boutez   ou temps passé publiquement par les ennemis de ce   royaume, l'en veist onques mais faire à ce royaume   tel dammage, comme ont fait Brabançons, Lorreins,   Bregoignons, Armignagues, Brabans et autres de toutes   pars de ce royaume.
Messire Arnault de Corbye, chevalier, presens l'arcevesque   de Reins, de Pise, legat du pape, de Bourges,   messire Nycolas de Robertis, legat du Pape, pluseurs   evesques et les seigneurs du Conseil du Roy, tant des   Requestes de l'Ostel du Roy nostre Sire que des   Comptes, que des Chambres de ceans, tint le Parlement,   et furent leues les ordonnances, et firent les sermens   ceulx qui l'ont acoustumé de faire et par la   coustume autrefoiz gardée, comme plus à plain est   contenu ou livre du Conseil.
Et fu ordonné, ce fait,   que l'en recevroit les presentations du bailliage de   Vermendoiz decy à dimenche inclusive,  et si pourverroit   l'en en oultre selon les exigences du cas, pour ce   que verissimile est que les parties ne  pourront venir   à temps pour eulx presenter et poursuir leurs causes   pour l'incursion des gens d'armes de Lorreinne, d'Alemaigne,   de Bourgoigne, de Flandres, de Picardie, de   Champaigne, de Braban, qui ont esté, passé a X sepmainnes,   tant à Paris que dehors du costé de delà la   riviere de Seinne, oultre le Grant Pont, et desquelx   pluseurs et quasi sans nombre estoient logés par tout   en ceste cité, tant entre les IJ pons pour estre entour   le Roy, le duc de Guienne, dauphin de Vienne, le roy   de Navarre et le duc de Bourgoigne, qui estoient logez   en ce palaiz, et de là le Pont Nuef jusques aux portes   qui longuement furent tenues closes, hors une ou IJ,   que aussy pour les Bretons, Armignagues, Berruiers,   Aulnoiz, Borbonnoiz, Alençonnoiz, Valoisiens et pluseurs   sans nombre, qui se tenoient de là la riviere de   Seinne oultre Paris pour accompaigner les ducs de   Berry, oncle du Roy, le duc d'Orleans, nepveu et   gendre du Roy, de sa premiere femme, le duc de   Bourbon, cousin germain d'icellui Seigneur, le conte   d'Alençon, le conte d'Armignac, et le seigneur d'Alebret,   conestable de France, qui estoient logez tant à   Vincestre, Vanves, Icy, Vitry, que ailleurs entour;   lesquelx, tant deçà que delà, ont fait tous les maulx   que l'en puet faire, hors bouter feulx publiquement, et   à venir icy et à retourner ont destruiz les païz de   France, et par especial entour Paris jusques aux   portes, et par especial Armignagues, Bretons, Brebançons,   Lorreins et Bourgoignons ont tout pillé et   emmené ce que ont peu emmener, et rançonné en   grant deshonneur du Roy et du royaume.
C'est tout   siecle.
Juedi, XIIJe jour de novembre.
Cedit jour, vint monseigneur le Chancellier en la   Court pour faire election de V lieuz qui vacoient en la   Chambre des Enquestes, et aussy pour eslire president   en ladicte Chambre des Enquestes ou lieu de   maistre Robert Waguet, et n'a pas esté parfaite   l'election.
Venredi, XIIIJe jour de novembre.
Cedit jour, a esté besoigné en l'election dessus touchée,   jusques à IX heures, que messeigneurs les presidens   a convenu aler au Conseil devers monseigneur   le Dauphin.
Samedi, XVe jour de novembre.
A conseiller l'arrest d'entre messire Gauchier de   Chastillon appellant, d'une part, et le seigneur de   Moy,nomine quo procedit, et la dame  de l'Isle Adam,   d'autre part,non est conclusum; car,  à VIIJ heures,   a esté la Court occupée jusques à près de XJ heures de   parfaire l'election des V lieuz vacans, en l'absence de   monseigneur le Chancellier, laquelle election par scrutine   a esté faicte devant messeigneurs mes R.
Mauger   et S.
de Nanterre, presidens, moy enregistrant vota     singulorum.
Samedi, XXIJe jour de novembre.
Cedit jour, a envoié ceans le recteur de l'Université   de Paris, nommé Rolandus Ramerii,  une cedule seellée   du seel dudit recteur, contenant ce qui s'ensuit:      Nos Rolandus Ramerii, rector Universitatis magistrorum et   scolarium Parisius studentium, requirimus per juramentum et    sub omni pena omnes magistros dicte Universitatis, ac omnes   et singulos in jure canonico vel civili licenciatos dicte  Universitatis   juratos, cujuscumque status fuerint, quatinus cras de   mane, hora octava, compareant in congregatione generali dicte   Universitatis in Sancto Bernardo annuente Domino celebranda.
In cujus testimonium sigillum rectorie hinc cedule apposuimus, etc.
./  Par vertu de laquelle un escolier ou bedel a signifié   que les jurez de ladicte Université estans ceans fussent   à ladicte assemblée.
A quoy la Court a respondu que   ce n'estoit point la maniere de venir ceans signifier les   assemblées, attendu l'estat de la Court qui n'estoit   subgecte ne jurée que du Roy; mais, s'il avoit aucun   ou aucuns singuliers qui eussent serment de l'Université,   devoient estre à part requiz d'aler à ladicte   assemblée, et non pas en la Court par ladicte maniere,   et fu enjoint audit messager que ce deist audit recteur,   et que plus ne feist ainsy, à quoy a dit que l'entention   et entendement, quant à la maniere de la   Court, estoit l'entention dudit recteur, mais pour   brifté avoit esté fait de par ledit recteur par ceste   maniere.
Dimenche, XXIIJe jour de novembre.
Cedit jour, messire Pierre Boschet, president, a   surrogué en son lieu en la commission d'entre la contesse   de Tonnerre et le sr de Partenay maistre André   Marchant, conseiller du Roy, et a volu et consenti   maistre J.
Moreau, procureur dudit sr de Partenay,   que ledit Marchant procede oudit lieu avec maistre J.
de Vitry et s'opposa que maistre Thibaut de Vitry ne   autre n'y procede sans le oïr.
Lundi, XXIIIJe jour de novembre.
L'Université de Paris, par la bouche d'un maistre   en theologie, a requiz que, comme ja pieça, un arrest   eust esté ceans donné à la requeste du Roy et d'icelle   Université sur l'exaction de pluseurs pecunes qu'estoit   en Court de Romme ou prejudice du Roy, du   royaume et de la chose publique, et en l'empeschement   de l'union qui estoit à pourchacer pour lors, et   icellui arrest eust esté confermé par le Roy et en eust   fait ordonnance comme loy, et tout ce fu approuvé   par l'Eglise, et neantmoins les gens du pape   Jehan XXIIIe, qui à present est, a envoié certains   legas de Court de Romme en ce royaume pour requerir   lesdictes pecunes, non obstant lesdiz arrest et   ordonnance, car ilz dient, de par le Pape, que icelles   pecunes sont dehues de droit divin, naturel et positif,   et se ainsy estoit, la Court et le Roy averoient erré   contre la foy, pour quoy sur ce a esté faicte assemblée   general et moult solennel entreulx, en laquelle   avoit esté conclut,nemine contradicente,  que l'Université   tenist et gardast et defendist de son povoir que   lesdiz arrest et loy ne fussent enfrainctes, et que à la   Court fust faicte la requeste qui s'ensuit: c'est assavoir,   qu'il pleust à la Court de garder et defendre   leurdict arrest et loy, et soy opposer avec eulx, et aussy   estre avec eulx par aucuns de la Court, deputez de   toute la Court, où et quant l'en demenera et parlera   de ceste matiere, et ont requiz le procureur du Roy   general qu'il se opposast à ce avec eulx, lequel a dit   qu'il fera tousjours ce qu'il lui apartendra à cause de   son office à ce que lui sera ordonné et commendé de   par la Court.
Et oultre ont dit ceulx de l'Université   que, samedi derrien passé, s'il n'eussent esté au   Conseil du Roy pour soy opposer à la requeste desdiz   legas du Pape, leur eust esté octroyé au Grant Conseil   ce que requeroient.
Si a respondu la Court que en ce   et autrement ilz feront, pour l'onneur du Roy et du   royaume garder et pour le bien aussy du royaume et   pour justice, ce qu'il apartendra, et du mieux qu'elle   pourra.
Et pour ce que lesdiz legas requeroient à faire   une requeste à la Court à aucun jour que pourront   venir; la Court fera savoir auxdiz de l'Université le   jour ou l'eure, afin que se à ladicte requeste faire   wellent estre, qu'il y soient, dont ilz ont mercié la   Court, et sur ce se sont parti.
Puiz a esté plaidoiée une cause criminelle du ravissement   d'une fille d'Anjou.
Mercredi, XXVJe jour de novembre.
Cedit jour, l'arcevesque de Pise, messire Nycolas   de Robertis, chevalier, et messire Geffroy de Peyrusse,   docteur et conseiller du Roy nostre Sire,   ambaxiateurs du Pape, sont venus ceans en la Chambre   entre VIJ et VIIJ heures au matin, estans les seigneurs   de la Chambre des Enquestes en la Grant Chambre,   et ont presenté à la Court unes bulles closes contenens   en effect salut et benediction apostolique, narration   comment ledit Saint Pere avoit esté esleu ou   Papat, son entention et ferveur qu'il avoit à poursuir   la paix et union de l'universal Eglise, en quoy avoit   besoin d'aydes, et sa requeste que la Court voulsist   tousjours ayder à l'Eglise.
Et icelle bulle par moy   leue au Conseil, maistre Geffroy de Peyrusse dessusdit,   une petite prefation en latin premise, print pour     theme:Talis enim decebat ut nobis esset pontifex.
Hebre.
VIIe originaliter, in quibus duo tangi dicebat,   altum ipsius preeminentie fastigium, cum dicitur, talis   pontifex, secundo, sue legationis injunctum negocium,   cum dicitur, nobis decebat, ut obediremus, supple.
In primo membro ostendit Summi Pontificis ingressum,   progressum et congressum; ingressum, per suam sinceram   et sanctam, nemine contradicente, electionem, cujus   seriem enarravit; progressum ostendit per suas virtutes   mirabiles et ipsius strenua facta, tam cum Rege Ludovico   Sicilie, consanguineum Regis, quem multipliciter   juvit ac magnifice recepit; progressum vero ostendit   per intentionem quam habet ad pacem et unionem,   tam inter Grecos et Latinos quàm aliàs faciendam et  procurandam,   quàm etiam inter Francos et Anglos inter se,   pacem et pacis conditiones multipliciter commendando   et extollendo, de consilio generali etiam celebrando in  termino in Consilio Pisano assignato, de statu Ecclesie   etiam tam in capite quam in membris reformando,   in premissis diu insistendo punctis.
Demum quoad   secundum principale scilicet negocii eis injuncti, Curiam   exhortando ut eidem Summo Pontifici Ecclesieque assistat,   ut promptius que Summus Pontifex intendit ad   efectum perducantur prosperum, ut tandem a Deo   domini Curie, regii consiliarii, honorem et gloriam   mereantur; postmodum causam, quam in Curia habebat   cardinalis de Flisco pro quodam prioratu, recommendavit.
Aux quelles choses le president pour la Court   remercia le Pape et iceulx legas, et offri la Court aux   dictes requestes en ce qu'elle puet, puiz se partirent   icelx legas.
Mercredi, IIJe jour de décembre.
Sur la requeste faicte par le procureur du Roy que   aucun fu commiz à visiter le procès du Chastellet ou   lieu de me Robert Piedefer, par avant conseiller du   Roy oudit Chastellet, et maintenant conseiller d'icellui   Seigneur ceans, duquel office estoit procés et contens   entre plusieurs, appoincté est que, pendent le procès   et quousque sera decidé dudit procès,  maistre Pierre   de Monstiers, par provision, visitera lesdiz procès de   Chastellet et conseillera en percevant pro rata temporis  les gages audit office apartenens.
Juedi, XJe jour de decembre.
Cedit jour, les executeurs du testament et derrienne   volenté de feu messire J.
Tabary, jadis evesque de   Therouenne, ont volu, wellent et consentent que de la   somme de VIIc escus, qui estoient en depos par devers   la Court pour estre emploiez et convertiz en rentes et   revenues au proufit de l'evesque qui à present est et de   ses successeurs, pour cause d'un admortissement fait   par ledit evesque, Vc XXVII escus et XIIIJ solz  parisis en   soient baillez audit monsr l'evesque ou son procureur,   pour estre converti en l'achat d'un fief, ainsy qu'il se   comporte, tant en cens, rentes, boiz, dismes, terrages,   revenues, drois, possessions et autres choses achetez   de Sohier de L'Isle, escuier, et de sa femme.
Venredi, XIJe jour de decembre.
Cedit jour, ont esté receuz ceans maistre Guillaume   de Villiers, president en la Chambre des Enquestes ou   lieu de maistre R.
Waguet, nagueres trespassé, et   maistre Jaques Branlart,dyocesis Cathalaunensis,  Gerart Perriere,Matisconensis,  Clement de Fauquenbergue,  Picardus,Pierre Johan,  Parisiensis, es lieuz   de IIIJ des seigneurs vacans en ladicte Chambre, et   maistre Pierre Le Jay, brioiz, né de Resbaiz en Brie, ou   lieu de maistre Simon Gudin, vacant aux Requestes du   Palaiz, precedent election solennelment faicte ceans   par monseigneur le Chancellier des ores à IIJ sepmaines   et les seigneurs du Conseil du Roy ceans et du Grant   Conseil, et ont fait le serment acoustumé.
Samedi, XIIJe jour de decembre.
Hier furent ceans receu par election solennelment   faicte ores à IIJ sepmaines par le Chancellier et les   seigneurs de ceans et du Grant Conseil maistre Guillaume   de Villiers en president des Enquestes ou lieu   de feu maistre Robert Waguet, maistre Jaques Branlart,   champenoiz, Gerart Perriere, masconnois ou   lionnoiz, Clemens de Fauquanbergue, picart, Pierre   Johan, françoiz, né de Paris, es lieu de IIIJ des seigneurs   vacans en la Chambre des Enquestes, et maistre Pierre   Le Jay, brioiz, né de Resbaiz en Brie, ou lieu de   maistre Simon Gudin, au Requestes du Palaiz, et ont   esté prins en ladicte Chambre des Enquestes in ordine/prius aut posterius, selon le nombre des  voiz qu'il   avoient eu en ladicte election.
Et a esté retardée la   reception depuiz l'election faicte, par ce que monseigneur   le Chancellier ne venoit pas ceans publier le   scrutine, et aussy pour ce que aucuns nobles se doloient   de ce que l'en n'avoit esleu aucun noble homme entre   lesdiz esleuz, disans que selon les ordonnances royaulx     l'en doit pranre des nobles devant tous autres,supple       qui sufficientiores aut saltem sufficientes inveniantur,   aut saltem quod tales a dominis eligentibus secundum   eorum conscientiam cognoscantur.Et pour ce m'a esté   commendé que je alasse au Roy de par la Court, et que   je lui deisse le fait de l'election et que aux esleux commendat   à moy faire leurs lettres, ce que j'ay fait; si   m'a commendé le Roy des hier en son lit, entre X et   XJ heures devent disner, les lettres à signer.
Et a juré   maistre Clement de Fauquanbergue dessusdit, qui par   avant visitoit les lettres à la Chancellerie, qu'il servira   et desservira ceans son office continuelment, car autrement   n'eust esté esleu, et soubz ceste condition l'ont   esleu les seigneurs de ceans.
Mardi, XVJe jour de decembre.
Cedit jour, certeinne obligation en laquelle estoient   obligiez maistres Tiebaut Tiessart et J.
de la Marche,   conseillers ceans, et aussi maistre J.
de Veilly, en la   somme de Vc escus envers les executeurs du feu   evesque de Therouanne et à la Court, pour certain   depost qui avoit esté prins ceans par l'auctorité de la   Court et envoié à messire Jaques de Ruilly, qui tenoit   siege à Murat pieça pour l'execution d'un arrest de   ceans, a esté rendue du consentement desdiz executeurs   auxdiz obligiez, pour ce que de ladicte somme   ont fait satisfaction.
Samedi, XXe jour de decembre.
Cedit jour, maistre Pierre Buffiere s'est opposé et   oppose, pour et ou nom de maistre J.
Coppot, à ce   que nul autre que lui ne soit receu en l'office de juge   es terres reservées par le Roy nostre Sire en la senechaucie   de Limosin.
Mardi, XXXe jour de decembre.
La Court, oye la relation des commissaires à ce   deputez, a ordonné que la somme de XXXIJ libvres   tournois soit baillée au capitaine du chastel de Confflans   sur son salaire sur les fruis et revenues dudit chastel   et chastellenie qui estoient en la main du Roy, et se   fera la lettre de la date du XXIIJe de ce moiz.
.
