Qui veult a grant honneur venir,   Il doit l'amour Dieu acquerir ;   Car sans icelle moiennent,   Nul ne peut faire bonnement   Aucune morale euvre,   Se la grace de Dieu n'y euvre.
Pour ce pri la trinité   Et la dame d'umilité   Qu'ilz me vueillent tel sens donner   Qu'un livre puisse composer   Qui soit d'aucune utilité,   Pourfitant a humanité,   En l'onneur de Dieu et prouffit   De celui qui ce livre fit :   Lequel livre est appellé   Le livre contre tout peché.
Du pechié d'orgueil.
Cil qui se vueult enorgueillir,   Il peut bien exemple querir   Au mauvais ange Lucifer,   Qui fut depuis deable d'enfer,   Lequel, par oultrecuidance,   Cuida plus avoir puissance   Que celui qui nous tous fourma   Et le monde de neant crea.
Et par lui Dieu nous demonstra   Que celui qui orgueil aura,   Ne sera pas de lui amé,   Mais en enfer sera dampné.
Car cil qui orgueil en lui a,   Tousjours les vices il aura.
Premiers sont ire et envie,   Avarice et gloutonnie,   Peresse, toute luxure ;   Adonc laisse la nature   Des hommes, et vie des bestes   Prendra, qui sont deshonnestes.
Du pechié d'avarice.
Puis que j'ai parlé d'orgueil,   Maintenant parler je vueil   D'un tres deshonneste peché   Qui avarice est appellé.
Lequel pechié si atise   Les cuers des gens et avise   Comment il pourra en enfer   Les ames des gens amener   Par son art, par sa cordelle,   Et par sa mauvaise querelle.
Mais se nous avons bien regart   A l'enseignement Saint Bernart,   Je croi que nous laisserions   L'avarice, et l'autre prendrions.
Car tout l'argent et tout l'avoir   Ne sont fors que enfer avoir.
Toutesfoiz, je ne dy mie   Qu'on ne doie amer pour sa vie   Soustenir l'or, aussi l'argent,   Aux povres en distribuant.
De luxure.
Luxure si est deshonneste   Peché, car la vie de beste   Prendre souvent fait, et laissier   La nature et abaissier   De l'amour de Dieu, dont souvent   Aucuns meurent vilainnement.
Car par l'enseignement Cathon   Bonne renommée en pert on,   Et aussi toute bonne vie   On laisse, et en la baillie   De l'ennemi pour son plaisir   On se met, et pour son desir.
De envie.
Cil qui vueult bonté ensuir,   Il doit envie moult fuir ;   Car Alain si nous enseigne   Que, tout ainsi que la montaigne   Qui est Ethna appelée   Est tousjours de feu embrasée,   Ainsi l'envieux tousjours art   Du feu d'envie de toute part.
Pour ce appert que desplaisant   Est a Dieu et moult ennuiant.
Du pechié de gloutonnie.
Par gloutonnie tout pechié   S'ensuit et toute mauvaistié,   Et pour ce, un chascun fuir   La doit, et non pas ensuir ;   Mais regarder on doit souvent   De Godeffroy l'enseignement,   Par lequel il vitupere   Les glous et les acompere   A l'ours, au chien et a la truie.
Pour ce appert que gloutonnie   Est un pechié que on doit fuir,   Car mauvaistié fait ensuir,   Et en pert on sens et memoire,   Aussi la souverainne gloire.
Du pechié d'ire.
Pour ensuir tousjours mes diz,   Dire vueil, parler, et si diz,   Qu'un chascun qui du pechié d'ire   Est plain ne peut faire ne dire   Aucun bien a lui pourfitant,   Tant est ce pechié empeschant.
Et Alain en son livre dit   Que, ainsi comme jour et nuyt,   Les rivieres, aussi les flues,   Par les rives sont tenues,   Ainsi attrempance si tient   L'ire des gens quant elle vient.
De peresse.
Chascun doit fuir peresse   Tant qu'il peut en sa jeunesse.
Car c'est chose tres mal seant   Maiement a un jeune enffant,   Et par Alain est demonstré.
Car tout ainsi que en esté   Le formy fait sa garnison   Pour vivre toute la saison,   Ainsi chascun doit entendre,   Retenir et aussi aprendre   Aucun bien des sa jeunesse ;   Car on ne peut en viellesse   Aprendre, car l'engin du vieux   Est troublé par tous les lieux   Du corps ; a l'exemple du chien   Lequel on ne peut duire bien   A mener tousjours en lesse,   S'il n'y est aprins en jeunesse.
Cy define maintenant   Ce livret lequel, Dieu donnant,   Je, nommé  d'OrléanS   Fiz quant je eus acompli .X.
ans.
Pour ce mercie humblement   Celui qui fist le firmament   De ce qu'il m'a voulu aidier   A ce livret cy composer,   Et la Vierge debonnaire   Qui demeure lassus en gloire,   En priant tous ceulz qui orront   Ou ce livret present liront,   Qu'ilz vueillent prendre tous en gré   Ce que j'ay ycy raconté,   Et me pardonnent, je leur pry,   En cecy se j'ay point failly.
Car je n'estoie pas si saige,   Pour ce qu'estoie jeune d'age,   Que je peusse faire traitté   Qui fust de grant moralité.
Et prie Dieu de Paradiz   Que pourfiter puissent mes diz   A ceulx qui vouldront escouter,   Et qu'ilz puissent meurs acquester   Et a la gloire parvenir   Qui durra toujours, sans faillir !   Amen.
Explicit.
.
