Belle, bonne, nompareille, plaisant,   Je vous suppli, vueilliez me pardonner,   Se moy, qui sui vostre grace actendant,   Viens devers vous pour mon fait raconter.
Plus longuement je ne le puis celer   Qu'il ne faille que sachiés ma destresse,   Comme celle qui me peut conforter ;   Car je vous tiens pour ma seule maistresse.
Se si a plain vous vois mes maulx disant,   Force d'Amours me fait ainsi parler ;   Car je devins vostre loyal servant,   Le premier jour que je peuz regarder   La grant beauté que vous avez sans per,   Qui me feroit avoir toute liesse,   Se serviteur vous plaisoit me nommer ;   Car je vous tiens pour ma seule maistresse.
Que me donnez en octroy don si grant,   Je ne l'ose dire ne demander ;   Mais s'il vous plaist que, de cy en avant,   En vous servant, puisse ma vie user,   Je vous supply que, sans me refuser,   Vueilliez souffrir qu'y mette ma jeunesse ;   Nul autre bien je ne vueil souhaidier,   Car je vous tiens pour ma seule maistresse.
Vueilliez voz yeulx emprisonner,   Et sur moy plus ne les giettés ;   Car quant vous plaist me regarder,   Par Dieu, Belle, vous me tués,   Et en tel point mon cueur mettés   Que je ne sçay que faire doye,   Je suis mort, se vous ne m'aidiés,   Ma seule souveraine joye.
Je ne vous ose demander   Que vostre cueur vous me donnés ;   Mais, se droit me voulés garder,   Puis que le cueur de moy avés,   Le vostre fault que me laissiés,   Car sans cueur vivre ne pourroye ;   Faictes en comme vous vouldrés,   Ma seule souveraine joye.
Trop hardy suy d'ainsi parler,   Mais pardonner le me devés   Et n'en devés autruy blasmer   Que le gent corps que vous portés,   Qui m'a mis, comme vous veés,   Si fort en l'amoureuse voye   Qu'en vostre prison me tenés,   Ma seule souveraine joye.
Ma Dame, plus que ne savés,   Amour si tresfort me guerroye,   Qu'a vous me rens ; or me prenés,   Ma seule souveraine joye.
C'est grant peril de regarder   Chose dont peut venir la mort,   Combien qu'on ne s'en scet garder   Aucunes fois, soit droit ou tort.
Quant Plaisance si est d'accort   Avecques un jeune desir,   Nul ne pourroit son cueur tenir   D'envoyer les yeulx en messaige ;   On le voit souvent avenir   Aussi bien au foul com au sage.
Lesquelz yeulx viennent raporter   Ung si tresgracieux raport   Au cueur, quant le veult escouter,   Que, s'il a eu d'amer l'effort,   Encores l'aura il plus fort ;   Et le font du tout retenir   Ou service, sans departir,   D'Amours, a son tresgrant dommage ;   On le voit souvent avenir   Aussi bien au foul comme au sage.
Car mains maulx lui fault endurer,   Et de Soussy passer le port,   Avant qu'il puisse recouvrer   L'acointance de Reconfort,   Qui plusieurs fois au besoing dort,   Quant on se veult de lui servir ;   Et lors il est plus que martir,   Car son mal vault trop pis que rage.
On le voit souvent avenir   Aussi bien au foul comme au sage.
Amour, ne prenés desplaisir   S'ay dit le mal que fault souffrir,   Demourant en vostre servage ;   On le voit souvent avenir   Aussi bien au foul comme au sage.
Comment se peut un povre cueur deffendre,   Quant deux beaulx yeulx le viennent assaillir ?   Le cueur est seul, desarmé, nu et tendre,   Et les yeulx sont bien armez de plaisir ;   Contre tous deux ne pourroit pié tenir :   Amour aussi est de leur aliance ;   Nul ne tendroit contre telle puissance.
Il lui couvient ou mourir ou se rendre,   Trop grant honte lui seroit de fuir.
Plus baudement les oseroit attendre,   S'il eust pavais dont il se peust couvrir ;   Mais point n'en a, si lui vault mieulx souffrir   Et se mettre tout en leur gouvernance :   Nul ne tendroit contre telle puissance.
Qu'il soit ainsi bien le me fist aprandre   Ma maistresse, mon souverain desir.
Quant il lui pleut ja pieça entreprandre   De me vouloir de ses doulx yeulx ferir ;   Oncques depuis mon cueur ne peut guerir,   Car lors fut il desconfit a oultrance ;   Nul ne tendroit contre telle puissance.
Espargniez vostre doulx attrait   Et vostre gracieux parler,   Car Dieu scet les maulx qu'ilz ont fait   A mon povre cueur endurer.
Puis que ne voulés m'acorder   Ce qui pourroit mes maulx guerir,   Laissiez moy passer ma meschance,   Sans plus me vouloir assaillir   Par vostre plaisant accointance !   Vers Amours faictes grant forfait,   Je l'ose pour vray advouer,   Quant me ferez d'amoureux trait   Et ne me voulez conforter.
Je croy que me voulez tuer.
Pleust a Dieu que peussiez sentir   Une fois la dure grevance   Que m'avez fait long temps souffrir   Par vostre plaisant accointance !   Helas ! que vous ay je meffait   Par quoy me doyez tourmenter ?   Quant mon cueur d'amer se retrait,   Tantost le venez rappeller ;   Plaise vous en paix le laissier,   Ou lui accordez son desir ;   Honte vous est, non pas vaillance,   D'un loyal cueur ainsi meurdrir   Par vostre plaisant accointance !     N'a pas long temps qu'alay parler   A mon cueur, tout secrettement,   Et lui conseillay de s'oster   Hors de l'amoureux pensement ;   Mais il me dist bien fellement :    « Ne m'en parlez plus, je vous prie ;   J'ameray tousjours, se m'aist Dieux,   Car j'ay la plus belle choisie.
Ainsi m'ont raporté mes yeulx.
»   Lors dis :  « Vueilliez me pardonner,   Car je vous jure mon serement   Que conseil vous cuide donner,   A mon povair, tresloyaument ;   Voulez vous sans allegement   En doleur finer vostre vie ?   - Nennil dya, dist il, j'auray mieulx :   Ma Dame m'a fait chiere lie ;   Ainsi m'ont raporté mes yeulx.
- Cuidez vous savoir, sans doubter,   Par un regart tant seulement, »   Se dis je,  « du tout son penser,   Ou par un doulx acointement ?   - Taisiez vous, dist il ; vraiement,   Je ne croiray chose qu'on die,   Mais la serviray en tous lieux,   Car de tous biens est enrichie :   Ainsi m'ont raporté mes yeulx.
»     De jamais n'amer par amours   J'ay aucune fois le vouloir,   Pour les ennuieuses dolours   Qu'il me fault souvent recevoir ;   Mais en la fin, pour dire voir,   Quelque mal que doye porter,   Je vous asseure, par ma foy,   Que je n'en sauroye garder   Mon cueur qui est maistre de moy.
Combien qu'ay eu d'estranges tours,   Mais j'ai tout mis a nonchaloir,   Pensant de recouvrer secours   De Confort ou d'un doulx Espoir.
Helas ! se j'eusse le povoir   D'aucunement hors m'en bouter,   Par le serement qu'a Amours doy,   Jamais n'y lairoye rentrer   Mon cueur qui est maistre de moy.
Car je sçay bien que par doulçours   Amour le scet si bien avoir,   Qu'il vouldroit ainsi tous les jours   Demourer sans ja s'en mouvoir.
N'il ne veult oïr ne savoir   Le mal qu'il me fait endurer ;   Plaisance l'a mis en ce ploy,   Elle fait mal de le m'oster,   Mon cueur qui est maistre de moy.
Il me desplaist d'en tant parler :   Mais, par le Dieu en qui je croy,   Ce fait desir de recouvrer   Mon cueur  qui est maistre de moy.
Quant je suis couschié en mon lit,   Je ne puis en paix reposer ;   Car toute la nuit mon cueur lit   Ou rommant de Plaisant Penser,   Et me prie de l'escouter ;   Si ne l'ose desobeir   Pour doubte de le courroucer :   Ainsi je laisse le dormir.
Ce livre si est tout escript   Des fais de ma Dame sans per ;   Souvent mon cueur de joye rit,   Quand il les list ou oyt compter ;   Car certes tant sont a louer   Qu'il y prent souverain plaisir ;   Moy mesmes ne m'en puis lasser :   Ainsi je laisse le dormir.
Se mes yeulx demandent respit   Par Sommeil qui les vient grever,   Il les tense par grant despit,   Et si ne les peut surmonter :   Il ne cesse de soupirer   A part soy ; j'ay lors, sans mentir,   Grant paine de le rapaiser :   Ainsi je laisse le dormir.
Amour, je ne puis gouverner   Mon cueur ; car tant vous veult servir   Qu'il ne scet jour ne nuit cesser :   Ainsi je laisse le dormir.
Fresche beauté, tresriche de jeunesse,   Riant regard, trait amoureusement,   Plaisant parler, gouverné par sagesse,   Port femenin en corps bien fait et gent,   Haultain maintien, demené doulcement,   Acueil humble, plain de maniere lye,   Sans nul dangier, bonne chiere faisant,   Et de chascun pris et los emportant ;   De ces grans biens est ma Dame garnie.
Tant bien lui siet a la noble Princesse   Chanter, dancer et tout esbatement,   Qu'on la nomme de ce faire maistresse.
Elle fait tout si gracieusement,   Que nul n'y scet trouver amendement ;   L'escolle peut tenir de courtoisie :   En la voyant aprent qui est sachant,   Et en ses fais qui va garde prenant :   De ces grans biens est ma Dame garnie.
Bonté, Honneur, avecques Gentillesse   Tiennent son cueur en leur gouvernement,   Et Loyaulté nuit et jour ne la laisse.
Nature mist tout son entendement   A la fourmer et faire proprement.
De point en point, c'est la mieulx acomplie   Qui au jourduy soit ou monde vivant,   Je ne dy riens que tous ne vont disant :   De ces grans biens est ma Dame garnie.
Elle semble, mieulx que femme, deesse ;   Si croy que Dieu l'envoya seulement   En ce monde pour moustrer la largesse   De ces haultz dons, qu'il a entierement   En elle mis abandonneement.
Elle n'a per : plus ne sçay que je dye ;   Pour foul me tiens de l'aler devisant,   Car moy ne nul n'est a ce souffisant ;   De ces grans biens est ma Dame garnie.
S'il est aucun qui soit prins de tristesse   Voise veoir son doulx maintenement,   Je me fais fort que le mal qui le blesse   Le laissera pour lors soudainnement,   Et en oubly sera mis plainement :   C'est Paradis que de sa compaignie,   A tous complaist, a nul n'est ennuiant,   Qui plus la voit plus en est desirant ;   De ces grans biens est ma Dame garnie.
Toutes dames, qui oyez cy comment   Prise celle que j'ayme loyaument,   Ne m'en sachiez maugré, je vous en prie ;   Je ne parle pas en vous desprisant.
Mais, comme sien, je dy en m'acquittant :   De ces grans biens est ma Dame garnie.
A ma Dame je ne sçay que je dye,   Ne par quel bout je doye commencer,   Pour vous mander la doloreuse vie   Qu'Amour me fait chascun jour endurer.
Trop mieulx vaulsist me taire que parler,   Car proufiter ne me peuent mes plains,   Ne je ne puis guerison recouvrer,   Puis qu'ainsi est que de vous suis loingtains.
Quanque je voy me desplaist et ennuye,   Et n'en ose contenance moustrer,   Mais ma bouche fait semblant qu'elle rie,   Quant maintefoiz je sens mon cueur plourer.
Au fort, martir on me devra nommer,   Se Dieu d'Amours fait nulz amoureux saints :   Car j'ay des maulx plus que ne sçay compter,   Puis qu'ainsi est que de vous suy loingtains.
Et non pourtant, humblement vous mercie,   Car par escript vous a pleu me donner   Ung doulx confort que j'ay a chiere lie   Receu de cueur et de joyeux penser,   Vous suppliant que ne vueilliez changier,   Car en vous sont tous mes plaisirs mondains,   Desquelz me fault a present deporter,   Puis qu'ainsi est que de vous suy loingtains.
Loingtain de vous, ma tresbelle maistresse,   Fors que de cueur que laissié je vous ay,   Acompaignié de Dueil et de Tristesse,   Jusques a tant que reconfort auray   D'un doulx plaisir, quant reveoir pourray   Vostre gent corps, plaisant et gracieux,   Car lors lairay tous mes maulx ennuieux   Et trouveray, se m'a dit Esperance,   Par le pourchas du regard de mes yeulx   Autant de bien que j'ay de desplaisance.
Car s'oncques nul sceut que c'est de destresse,   Je pense bien que j'en ay fait l'essay   Si tresavant et a telle largesse   Qu'en dueil pareil nulluy de moy ne sçay.
Mais ne m'en chault ; certes j'endureray,   Au desplaisir des jaloux envieux,   Et me tendray, par semblance, joyeux ;   Car quant je suy en greveuse penance,   Ilz reçoyvent, que mal jour leur doint Dieux !   Autant de bien que j'ay de desplaisance.
Tout prens en gré, jenne, gente Princesse,   Mais qu'en sachiés tant seulement le vray.
En attendant le guerdon de Liesse   Qu'a mon povair vers vous desserviray ;   Car le conseil de Loyauté feray,   Que garderay pres de moy en tous lieux :   Vostre toujours soye, jennes ou vieulx,   Priant a Dieu, ma seule desirance,   Qu'il vous envoit, s'avoir ne povez mieulx,   Autant de bien que j'ay de desplaisance.
Puis qu'ainsi est que loingtain de vous suis,   Ma maistresse, dont Dieu scet s'il m'ennuie,   Si chierement vous requier que je puis   Qu'il vous plaise de vostre courtoisie,   Quant vous estes seule, sans compaignie,   Me souhaidier un baisier amoureux   Venant du cueur et de pensee lie,   Pour alegier mes griefs maulx doloreux.
Quant en mon lit doy reposer de nuis,   Penser m'assault et Desir me guerrie ;   Et en pensant maintesfois m'est advis   Que je vous tiens entre mes bras, m'amye ;   Lors acolle mon oreillier et crie :    « Mercy, Amours, faictes moy si eureux   Qu'avenir puist mon penser en ma vie,   Pour alegier mes griefs maulx doloreux ! »   Espoir m'a dit et, par sa foy, promis   Qu'il m'aydera et que ne m'en soussie ;   Mais tant y met qu'un an me semble dix,   Et non pourtant, soit ou sens ou folie,   Je m'y attens et en lui je m'afie   Qu'il fera tant que Dangier, le crueux,   N'aura briefment plus sur moy seigneurie,   Pour alegier mes griefs maulx doloreux.
A Loyauté de plus en plus m'alye,   Et a Amours humblement je supplie   Que de mon fait vueillent estre piteux,   En me donnant de mes vouloirs partie,   Pour alegier mes griefs maulx doloreux.
Pour tant se souvent ne vous voy,   Pensez vous plus que vostre soye ?   Par le serement que je vous doy,   Si suis autant que je souloye ;   N'il n'est ne plaisance, ne joye,   N'autre bien qu'on me puist donner,   Je le vous prometz loyaument,   Qui me puist ce vouloir oster   Fors que la mort tant seulement.
Vous savés que je vous feis foy   Pieça de tout ce que j'avoye,   Et vous laissay, en lieu de moy,   Le gage que plus chier j'amoye ;   C'estoit mon cueur que j'ordonnoye   Pour avecques vous demourer,   A qui je suis entierement.
Nul ne m'en pourroit destourber   Fors que la mort tant seulement.
Combien certes que je reçoy   Tel mal que, se le vous disoye,   Vous auriés, comme je croy,   Pitié du mal que me guerroye.
Car de tout dueil suis en la voye,   Vous le povez assez penser,   Et ay esté si longuement,   Que je ne doy riens desirer   Fors que la mort tant seulement.
Belle, que tant veoir vouldroye,   Je prie a Dieu que brief vous voye ;   Ou s'il ne le veult accorder,   Je lui suply treshumblement   Que riens ne me vueille donner   Fors que la mort tant seulement.
Quelles nouvelles, ma maistresse ?   Comment se portent noz amours ?   De ma part je vous fais promesse   Qu'en un propos me tiens tousjours,   Sans jamais penser le rebours :   C'est que seray toute ma vie   Vostre du tout entierement ;   Et pour ce, de vostre partie,   Acquittez vous pareillement.
Combien que Dangier et Destresse   Ont fait longuement leurs sejours   Avec mon cueur, et par rudesse   Luy ont moustré d'estranges tours,   (Helas ! en amoureuses cours,   C'est pitié qu'ilz ont seigneurie)   Si mettray paine que briefment   Loyaulté sur eulx ait maistrie :   Acquittés vous pareillement.
Quoyque la nue de Tristesse   Par un long temps ait fait son cours,   Aprés le beau temps de Lyesse   Vendra qui donnera secours   A noz deux cueurs, car mon recours   J'ay en Espoir, en qui me fie,   Et en vous, Belle, seulement :   Car jamais je ne vous oublie ;   Acquittés vous pareillement.
Soiés seure, ma doulce amie,   Que je vous ayme loyaument.
Or, vous requier et vous supplie,   Acquittiez vous pareillement.
Belle que je tiens pour amye,   Pensés, quelque part que je soye,   Que jamais je ne vous oublie ;   Et pour ce prier vous vouldroye,   Jusques atant que vous revoye,   Qu'il vous souviengne de cellui   Qui a trouvé peu de mercy   En vous, se dire je l'osoye.
Combien que je ne dye mie   Que n'aye receu bien et joye,   En vostre doulce compaignie,   Plus que desservir ne sauroye,   Non pour tant, voulentiers j'auroye   Le guerdon de loyal amy,   Qu'oncques ne trouvay jusqu'a cy   En vous, se dire je l'osoye.
Je vous ay longuement servie,   Si m'est advis qu'avoir devroye   Le don que de sa courtoisie   Amour a ses servans envoye ;   Or faittes qu'estre content doye,   Et m'accordez ce que je dy,   Car trop avez refus nourry   En vous, se dire je l'osoye.
Ma Dame, vous povez savoir   Les biens qu'ay euz a vous servir !   Car, par ma foy, pour dire voir,   Oncques je n'y peuz acquerir   Tant seulement un doulx plaissir,   Que, sitost que je le tenoye,   Dangier le me venoit tolir   Ce peu de plaisir que j'avoye.
Je n'en savoye nul avoir   Qui peust contenter mon desir,   Se non quant vous povoye voir,   Ma joye, mon seul souvenir.
Or m'en a fait Dangier banir,   Tant qu'il fault que loing de vous soye,   Par quoy a fait de moy partir   Ce peu de plaisir que j'avoye.
Non pas peu, car de bon vouloir   Content m'en devoye tenir,   En esperant de recevoir   Un trop plus grant bien avenir ;   Je n'y cuidoye point faillir,   A la paine que g'y mettoye ;   Cela me faisoit enrichir   Ce peu de plaisir que j'avoye.
Belle, je vous vueil requerir :   Pensés, quant serés de loisir,   Qu'en grant mal, qui trop me guerroye,   Est tourné, sans vous en mentir,   Ce peu de plaisir que j'avoye !     En ce joyeux temps du jour d'uy   Que le mois de may ce commence,   Et que l'en doit laissier Ennuy,   Pour prandre joyeuse Plaisance,   Je me treuve, sans recouvrance,   Loingtain de Joye conquester,   De Tristesse si bien renté   Que j'ay, je m'en puis bien vanter,   Le rebours de ma voulenté.
Las ! Amours, je ne voy nulluy   Qui n'ait aucune souffisance,   Fors que moy seul qui suis celluy   Qui est le plus dolent de France.
J'ay failli a mon esperance ;   Car quant a vous me voulz donner   Pour estre vostre serementé,   Jamais ne cuidoye trouver   Le rebours de ma voulenté.
Au fort, puis qu'en ce point je suy,   Je porteray ma grant penance,   Ayant vers Loyauté refuy   Ou j'ay mis toute ma fiance.
Ne Dangier, qui ainsi m'avance,   Quelque mal que doye porter,   Combien que trop m'a tourmenté,   Ne pourra ja en moy bouter   Le rebours de ma voulenté.
D'aucun reconfort accointer   Plusieurs foys m'en suy dementé ;   Mais j'ay tousjours, au par aler,   Le rebours de ma voulenté.
Douleur, Courroux, Desplaisir et Tristesse,   Quelque tourment que j'aye main et soir,   Ne pour doubte de mourir de destresse,   Ja ne sera en tout vostre povoir   De me changier le tresloyal vouloir   Qu'ay eu tousjours de la belle servir,   Par qui je puis et pense recevoir   Le plus grant bien qui me puist avenir.
Quant j'ay par vous aucun mal qui me blesse,   Je l'endure par le conseil d'Espoir   Qui m'a promis qu'a ma seule maistresse   Lui fera brief mon angoisse savoir,   En lui mandant qu'en faisant mon devoir,   J'ay tout les maulx que nul pourroit souffrir.
Lors trouveray, je ne sçay s'il dit voir,   Le plus grant bien qui me puist avenir.
Ne m'espargniez donc en rien de rudesse,   Je vous feray bien brief appercevoir   Qu'auray secours d'un confort de Lyesse.
Long temps ne puis en ce point remanoir :   Pour ce je metz du tout a nonchaloir   Les tresgrans maulx que me faittes sentir ;   Bien aurez dueil, se me voyez avoir   Le plus grant bien qui me puist avenir.
Je suy cellui au cueur vestu de noir   Qui dy ainsi, qui que le vueille ouyr :   J'auray briefment, Loyauté m'en fait hoir,   Le plus grant bien qui me puist avenir.
Jeune, gente, plaisant et debonnaire,   Par un prier, qui vault commandement,   Chargié m'avez d'une balade faire.
Si l'ay faicte de cueur joyeusement ;   Or la vueilliez recevoir doulcement.
Vous y verrés, s'il vous plaist a la lire,   Le mal que j'ay, combien que vrayement   J'aymasse mieulx de bouche le vous dire.
Vostre doulceur m'a sceu si bien atraire   Que tout vostre je suis entierement,   Tresdesirant de vous servir et plaire.
Mais je seuffre maint doloreux tourment,   Quant a mon gré je ne vous voy souvent,   Et me desplaist quant me fault vous escrire :   Car se faire ce povoit autrement,   J'aymasse mieulx de bouche le vous dire.
C'est par Dangier, mon cruel adversaire,   Qui m'a tenu en ses mains longuement ;   En tous mes fais je le treuve contraire,   Et plus se rit quant plus me voit dolent.
Se vouloye raconter plainnement   En cest escript mon ennuieux martire,   Trop long seroit ; pour ce certainnement   J'aymasse mieulx de bouche le vous dire.
Quant je party derrainnement   De ma souveraine sans per,   (Que Dieu gard et lui doint briefment   Joye de son loyal penser)   Mon cueur luy laissay emporter ;   Oncques puis ne le peuz ravoir.
Si m'esmerveille, main et soir,   Comment j'ai vesqu tant de jours   Depuis sans cueur ; mais pour tout voir,   Ce n'est que miracle d'Amours.
Qui est cellui qui longuement   Peut vivre sans cueur, ou durer   Comme j'ay fait en grief tourment ?   Certes nul, je m'en puis vanter.
Mais Amours ont voulu moustrer   En ce leur gracieux povair,   Pour donner aux amans vouloir   D'eulx fier en leur doulx secours ;   Car bien peuent appercevoir   Ce n'est que miracle d'Amours.
Quant Pitié vit que franchement   Voulu mon cueur abandonner   Envers ma Dame, tellement   Traitta que lui fist me laisser   Son cueur, me chargeant le garder,   Dont j'ay fait mon loyal devoir,   Maugré Dangier, qui recevoir   M'a fait chascun jour de telz tours   Que sans mort en ce point manoir   Ce n'est que miracle d'Amours.
Loué soit cellui qui trouva   Premier la maniere d'escrire ;   En ce, grant confort ordonna   Pour amans qui sont en martire ;   Car quant ne peuent aler dire   A leurs dames leur grief tourment,   Ce leur est moult d'alegement   Quant par escript peuent mander   Les maulx qu'ilz portent humblement   Pour bien et loyaument amer.
Quant un amoureux escrira   Son dueil, qui trop le tient de rire,   Au plus tost qu'envoyé l'aura   A celle qui est son seul mire,   S'il lui plaist a la lectre lire,   Elle peut veoir clerement   Son doloreux gouvernement ;   Et lors Pitié lui scet moustrer   Qu'il dessert bon guerdonnement,   Pour bien et loyaument amer.
Par mon cueur je congnois pieça   Ce mestier, car quant il souspire,   Jamais rapaisié ne sera   Tant qu'il ait envoyé de tire   Vers la belle que tant desire.
Et puis, s'il peut aucunement   Oïr nouvelles seulement   De sa doulce beauté sans per,   Il oublie l'ennuy qu'il sent   Pour bien et loyaument amer.
Ma dame, Dieu doint que briefment   Vous puisse de bouche compter   Ce que j'ay souffert longuement   Pour bien et loyaument amer !     Belle, combien que de mon fait,   Je croy qu'avez peu souvenance,   Toutesfois se savoir vous plait   Mon estat et mon ordonnance,   Sachiés que, loingtain de Plaisance,   Je suis de tous maulx bien garny,   Autant que nul qui soit en France,   Dieu scet en quel mauvais party.
Helas ! or n'ay je riens forfait   Dont porter je doye penance,   Car tousjours je me suis retrait   Vers Leauté et Esperance,   Pour acquerir leur bien vueillance ;   Mais au besoing ilz m'ont failly   Et m'ont laissié, sans recouvrance,   Dieu scet en quel mauvais party.
Dangier m'a joué de ce trait,   Mais se je puis avoir puissance,   Je feray, maugré qu'il en ait,   Encontre lui une aliance ;   Et si lui rendray la grevance,   Le mal, le dueil et le soussy,   Ou il m'a mis, jusqu'a oultrance,   Dieu scet  en quel mauvais party.
Aydiez moy a l'outrecuidance   Vengier, com en vous ay fiance,   Ma Maistresse, je vous supply,   De ce faulx Dangier qui m'avance   Dieu scet en quel mauvais party.
Loyal Espoir, trop je vous voy dormir,   Resveilliez vous, et Joyeuse Pensee,   Et envoyez un plaisant souvenir   Devers mon cueur, de la plus belle nee   Dont au jour d'ui coure la renommee ;   Vous ferez bien d'un peu le resjoïr,   Tristesse s'est avecques lui logiee ;   Ne lui vueilliez a son besoing faillir.
Car Dangier l'a desrobé de Plaisir,   Et que pis est, a de lui eslongnee   Celle qui plus le povoit enrichir :   C'est sa dame tresloyaument amee.
Oncques cueur n'eut si dure destinee.
Pour Dieu, Espoir, venez le secourir ;   Il a en vous sa fiance fermee,   Ne lui vueilliez a son besoing faillir.
Par Povreté lui fault son pain querir   A l'uis d'Amours par chascune journee,   Or lui vueilliez l'aumosne departir   De Lyesse, que tant a desiree.
Avancés vous, sans faire demouree,   Pensez de lui, vous savez son desir,   Par vous lui soit quelque grace donnee,   Ne lui vueilliez a son besoing faillir.
Seulle sans per, de toutes gens louee   Et de tous biens entierement douee,   Mon cueur ces maulx seuffre pour vous servir ;   Sa loyauté vous soit recommandee,   Ne lui vueilliez a son besoing faillir.
Mon cueur au derrain entrera   Ou paradis des amoureux ;   Autrement tort fait lui sera,   Car il a de maulx doloreux   Plus d'un cent, non pas un ou deux,   Pour servir sa belle maistresse,   Et le tient Dangier, le crueulx,   Ou purgatoire de Tristesse.
Ainsi l'a tenu, long temps a,   Ce faulx traistre, vilain, hideux ;   Espoir dit que hors le mettra   Et que n'en soye ja doubteux.
Mais trop y met, dont je me deulx ;   Dieu doint qu'il tiengne sa promesse   Vers lui, tant est angoisseux   Ou purgatoire de Tristesse !   Amour grant aumosne fera,   En ce fait cy, d'estre piteux,   Et bon exemple moustrera   A toutes celles et a ceulx   Qui le servent, quant desireux   Le verront, par sa grant humblesse,   D'aidier ce povre soufreteux   Ou purgatoire de Tristesse.
Amour ! faittes moy si eureux   Que mettez mon cueur en liesse ;   Laissiez Dangier et Dueil tous seulx   Ou purgatoire de Tristesse.
Desploiez vostre banniere,   Loyauté, je vous en prie,   Et assailliez la frontiere   Ou Dueil et Merencolie,   A tort et par felonnie,   Tiennent Joye prisonniere.
De moy la font estrangiere ;   Je pri Dieu qu'il les maudie !   Quant je deusse bonne chiere   Demener en compaignie,   Je n'en fais que la maniere :   Car quoy que ma bouche rie,   Ou parle parolle lye,   Dangier et Destresse fiere   Boutent mon plaisir arriere ;   Je pry Dieu qu'il les maudie !   Helas ! tant avoye chiere,   Ja pieça, joyeuse vie ;   Se Raison fust droicturiere,   J'en eusse quelque partie.
Or est de mon cueur bannie   Par Fortune, losengiere,   Et Durté, sa conseilliere ;   Je pry Dieu qu'il les maudie !   Se j'avoye la maistrie   Sur ceste faulse mesgnie,   Je les meisse tous en biere ;   Si est telle ma priere :   Je pry Dieu qu'il les maudie !     Ardant desir de veoir ma maistresse   A assailly de nouvel le logis   De mon las cueur, qui languist en tristesse,   Et puis dedens par tout a le feu mis.
En grant doubte certainement je suis   Qu'il ne soit pas legierement estaint,   Sans grant grace : si vous pry, Dieu d'Amours,   Sauvez mon cueur, ainsi qu'avez fait maint :   Je l'oy crier piteusement secours.
J'ay essayé par lermes a largesse   De l'estaindre, mais il n'en vault que pis ;   C'est feu gregeois, ce croy je, qui ne cesse   D'ardre, s'il n'est estaint par bon avis.
Au feu, au feu, courez, tous mes amis !   S'aucun de vous, comme lasche, remaint   Sans y aler, je le hé pour tousjours ;   Avanciez vous, nul de vous ne soit faint,   Je l'oy crier piteusement secours.
S'il est ainsi mort par vostre peresse,   Je vous requier, au moins, tant que je puis,   Chascun de vous donnez lui une messe,   Et j'ay espoir que brief ou paradis   Des amoureux sera moult hault assis,   Comme martir et treshonnoré saint,   Qui a tenu de Loyauté le cours :   Grant tourment a, puis que si fort se plaint ;   Je l'oy crier piteusement secours.
Mon cueur a envoyé querir   Tous ses bien vueillans et amis,   Il veult son grant conseil tenir   Avec eulx, pour avoir advis   Comment pourra ses ennemis,   Soussy, Dueil et leur aliance,   Surmonter et tost deconfire,   Qui desirent de le destruire   En la prison de Desplaisance.
En desert ont mis son plaisir,   Et joye tenue en pastis ;   Mais Confort lui a, sans faillir,   De nouvel loyaument promis   Qu'ilz seront deffais et bannis ;   De ce se fait fort Esperance,   Et plus avant que n'ose dire ;   C'est ce qui estaint son martire   En la prison de Desplaisance.
Briefment voye le temps venir,   J'en prie a Dieu de paradis,   Que chascun puist vers son desir   Aler sans avoir saufconduis.
Adonc Amour et ses nourris   Auront de Dangier moins doubtance.
Et lors sentiray mon cueur rire,   Qui a present souvent souspire   En la prison de Desplaisance.
Pour ce que veoir ne vous puis,   Mon cueur se complaint jours et nuis,   Belle, nompareille de France,   Et m'a chargié de vous escrire   Qu'il n'a pas tout ce qu'il desire   En la prison de Desplaisance.
En la nef de Bonne Nouvelle   Espoir a chargié Reconfort,   Pour l'amener, de par la belle,   Vers mon cueur qui l'ayme si fort.
A joye puist venir au port   De Desir, et pour tost passer   La mer de Fortune, trouver   Un plaisant vent venant de France,   Ou est a present ma maistresse,   Qui est ma doulce souvenance   Et le tresor de ma lyesse.
Certes moult suy tenu a elle,   Car j'ay sceu, par loyal raport,   Que contre Dangier, le rebelle,   Qui maintesfois me nuist a tort,   Elle veult faire son effort   De tout son povair de m'aidier ;   Et, pource, lui plaist m'envoyer   Ceste nef, plaine de Plaisance,   Pour estoffer la forteresse   Ou mon cueur garde l'Esperance   Et le tresor de ma liesse.
Pour ce, ma voulenté est telle,   Et sera jusques a la mort,   De tousjours tenir la querelle   De Loyauté, ou mon ressort   J'ay mis ; mon cueur en est d'accort.
Si vueil en ce point demourer,   Et souvent Amour mercier,   Qui me fist avoir l'acointance   D'une si loyalle Princesse,   En qui puis mettre ma fiance   Et le tresor de ma liesse.
Dieu vueille celle nef garder   Des robeurs escumeurs de mer,   Qui ont a Dangier aliance ;   Car, s'ilz povoient, par rudesse   M'osteroient ma desirance,   Et le tresor de ma liesse.
Je ne crains Dangier ne les siens,   Car j'ay garny la forteresse   Ou mon cueur a retrait ses biens,   De Reconfort et de Lyesse ;   Et ay fait Loyaulté maistresse,   Qui la place bien gardera.
Dangier deffy et sa rudesse,   Car le Dieu d'Amours m'aydera.
Raison est et sera des miens,   Car ainsi m'en a fait promesse,   Et Espoir mon chier amy tiens,   Qui a maintesfois, par proesse,   Bouté hors d'avec moy Destresse,   Dont Dangier, dueil et despit a.
Mais ne me chault de sa tristesse,   Car le Dieu d'Amours m'aidera.
Pour ce requerir je vous viens,   Mon cueur, que prenez hardiesse ;   Courez lui sus, sans craindre riens,   A Dangier qui souvent vous blesse.
Si tost que vous prandrez l'adresse   De l'assaillir, il se rendra ;   Je vous secourray sans peresse,   Car le Dieu d'Amours m'aidera   Se vous m'aidiez, gente Princesse,   Je croy que brief le temps vendra   Que j'auray des biens a largesse,   Car le Dieu d'Amours m'aydera.
Belle, bien avez souvenance,   Comme certainement je croy,   De la tresplaisant aliance   Qu'Amour fist entre vous et moy ;   Son secretaire, Bonne Foy,   Escrist la lectre du traictié,   Et puis la seella Loyauté,   Qui la chose tesmoingnera,   Quant temps et besoing en sera.
Joyeux Desir fut en presence,   Qui alors ne se tint pas coy,   Mais mist le fait en ordonnance   De par Amour, le puissant roy ;   Et, selon l'amoureuse loy,   De noz deux vouloirs, pour seurté,   Fist une seule voulenté ;   Bien m'en souvient et souvendra,   Quant temps et besoing en sera.
Mon cueur n'a en nullui fiance   De garder la lectre qu'en soy ;   Et certes ce m'est grant plaisance,   Quant si tresloyal je le voy,   Et lui conseille, comme doy,   De tousjours haïr Faulseté ;   Car quiconque l'a en chierté,   Amour chastier l'en fera,   Quant temps et besoing en sera.
Pensez en ce que j'ay compté,   Ma Dame, car en verité   Mon cueur de foy vous requerra,   Quant temps et besoing en sera.
Venés vers moy, Bonne Nouvelle,   Pour mon las cueur reconforter,   Contez moy comment fait la belle :   L'avez vous point oy parler   De moy, et amy me nommer ?   A elle point mis en oubly   Ce qu'il lui pleut de m'acorder,   Quant me donna le nom d'amy ?   Combien que Dangier, le rebelle,   Me fait loing d'elle demourer,   Je congnois tant de bien en elle,   Que je ne pourroye penser   Que tousjours ne vueille garder   Ce que me promist sans nul sy,   Faisant noz deux mains assembler,   Quant me donna le nom d'amy.
Pitié seroit, se Dame telle,   Qui doit tout honneur desirer,   Failloit de tenir la querelle   De bien et loyaument amer.
Son sens lui scet bien remoustrer   Toutes les choses que je dy   Et ce qu'Amour nous fist jurer,   Quant me donna le nom d'amy.
Loyauté, vueilliez asseurer   Ma Dame que sien suy, ainsy   Qu'elle me voulu commander,   Quant me donna le nom d'amy.
Belle, s'il vous plaist escouter   Comment j'ay gardé en chierté   Vostre cueur qu'il vous pleut laissier   Avec moy, par vostre bonté,   Sachiés qu'il est enveloppé   En ung cueuvrechief de Plaisance,   Et enclos, pour plus grant seurté,   Ou coffre de ma souvenance.
Et pour nettement le garder,   Je l'ay souventesfois lavé   En larmes de Piteux Penser ;   Et, regrettant vostre beauté,   Aprés ce sans delay porté,   Pour sechier, au feu d'Esperance,   Et puis doulcement rebouté   Ou coffre de ma souvenance.
Pour ce, vueilliez vous acquittier   De mon cueur que vous ay donné,   Humblement vous en vueil prier,   En le gardant en loyauté,   Soubz clef de Bonne Voulenté,   Comme j'ay fait, de ma puissance,   Le vostre que tiens enfermé   Ou coffre de ma souvenance.
Ma Dame, je vous ay compté   De vostre cueur la gouvernance,   Comment il est et a esté   Ou coffre de ma souvenance.
L'amant.
Se je vous dy bonne nouvelle,   Mon cueur, que voulez vous donner ?   Le cueur.
- Elle pourroit bien estre telle   Que moult chier la vueil acheter.
L'amant.
- Nul guerdon n'en quier demander.
Le cueur.
- Dittes tost doncques, je vous prie,   J'ay grant desir de la savoir.
L'amant.
- C'est de vostre Dame et amye   Qui loyaument fait son devoir.
Le cueur.
- Que me savez vous dire d'elle   Dont me puisse reconforter ?   L'amant.
- Je vous dy, sans que plus le celle,   Qu'elle vient par deça la mer.
Le cueur.
- Dittes vous vray, sans me moquer ?   L'amant.
- Ouil, je le vous certiffie,   Et dit que c'est pour vous veoir.
Le cueur.
- Amour, humblement j'en mercie,   Qui loyaument fait son devoir.
L'amant.
- Que pourroit plus faire la belle   Que de tant pour vous se pener ?   Le cueur.
- Loyauté soustient ma querelle,   Qui lui fait faire sans doubter.
L'amant.
- Pensez doncques de bien l'amer.
Le cueur.
- Si feray je, toute ma vie,   Sans changier, de tout mon povair.
L'amant.
- Bien doit estre dame chierie,   Qui loyaument fait son devoir.
Mon cueur, ouvrez l'uis de Pensee,   Et recevez un doulx present   Que la tresloyaument amee   Vous envoye nouvellement,   Et vous tenez joyeusement ;   Car, bien devez avoir liesse,   Quant la trouvez sans changement   Tousjours tresloyalle maistresse.
Bien devez prisier la journee   Que fustes sien premierement ;   Car sa grace vous a donnee,   Sans faintise, tresloyaument ;   Vous le povez veoir clerement,   Car elle vous tient sa promesse,   Soy moustrant vers vous fermement   Tousjours tresloyalle maistresse.
Par vous soit doncques honnouree   Et servie soingneusement,   Tant comme vous aurez duree,   Sans point faire departement ;   Car vous aurez certainement,   Par elle des biens a largesse,   Puis qu'elle est si entierement   Tousjours tresloyalle maistresse.
Grans mercis, des fois plus de cent,   Ma Dame, ma seule Princesse,   Car je vous treuve vrayement   Tousjours tresloyalle maistresse !     J'ay ou tresor de ma pensee   Un mirouer qu'ay acheté.
Amour, en l'annee passee,   Le me vendy, de sa bonté.
Ou quel voy tousjours la beauté   De celle que l'en doit nommer,   Par droit, la plus belle de France.
Grant bien me fait a m'y mirer,   En attendant Bonne Esperance.
Je n'ay chose qui tant m'agree,   Ne dont tiengne si grant chierté,   Car, en ma dure destinee,   Maintesfoiz m'a reconforté ;   Ne mon cueur n'a jamais santé,   Fors quant il y peut regarder   Des yeulx de Joyeuse Plaisance ;   Il s'y esbat pour temps passer,   En attendant Bonne Esperance.
Advis m'est, chascune journee   Que m'y mire, qu'en verité   Toute doleur si m'est ostee ;   Pour ce, de bonne voulenté,   Par le conseil de Leauté,   Mettre le vueil et enfermer   Ou coffre de ma souvenance,   Pour plus seurement le garder,   En attendant Bonne Esperance.
Je ne vous puis ne sçay amer,   Ma Dame, tant que je vouldroye ;   Car escript m'avez pour m'oster   Ennuy qui trop fort me guerroye :    « Mon seul amy, mon bien, ma joye,   Cellui que sur tous amer veulx,   Je vous pry que soyez joyeux   En esperant que brief vous voye.
»   Je sens ces motz mon cueur percer   Si doulcement que ne sauroye   Le confort, au vray, vous mander   Que vostre message m'envoye.
Car vous dictes que querez voye   De venir vers moy ; se m'aid Dieux,   Demander ne vouldroye mieulx,   En esperant que brief vous voye !   Et quant il vous plaist souhaidier   D'estre emprés moy, ou que je soye,   Par Dieu, nompareille sans per,   C'est trop fait, se dire l'osoye.
Se suy ge, qui plus le devroye   Souhaidier de cueur tressoingneux ;   C'est ce dont tant suis desireux,   En esperant que brief vous voye.
L'autr'ier alay mon cueur veoir,   Pour savoir comment se portoit ;   Si trouvay avec lui Espoir   Qui doulcement le confortoit   Et ces parolles lui disoit :    « Cueur, tenez vous joieusement,   Je vous fais loyalle promesse   Que je vous garde seurement   Tresor d'amoureuse richesse.
Car je vous fais, pour vray, savoir   Que la plus tresbelle qui soit   Vous ayme de loyal vouloir ;   Et voulentiers pour vous feroit   Tout ce qu'elle faire pourroit ;   Et vous mande que vrayement,   Maugré Dangier et sa rudesse,   Departir vous veult largement   Tresor d'amoureuse richesse.
»   Alors mon cueur, pour dire voir,   De joye souvent soupiroit,   Et, combien qu'il portast le noir,   Toutesfoiz pour lors oublioit   Toute la doleur qu'il avoit,   Pensant de recouvrer briefment   Plaisance, Confort et Liesse.
Et d'avoir en gouvernement   Tresor  d'amoureuse richesse.
A Bon Espoir mon cueur s'atent   Et a vous, ma belle maistresse,   Que lui espargniez loyaument   Tresor d'amoureuse richesse.
Haa, Doulx Penser, jamais je ne pourroye   Vous desservir les biens que me donnez,   Car, quant Ennuy mon povre cueur guerroye   Par Fortune, comme bien le savés,   Toutes les fois qu'amener me voulés   Un souvenir de ma belle maistresse,   Tantost Doleur, Desplaisir et Tristesse   S'en vont fuiant ; ilz n'osent demourer   Ne se trouver en vostre compaignie ;   Mais se meurent de courrous et d'envie,   Quant il vous plaist d'ainsi me conforter.
L'aise que j'ay dire je ne sauroye,   Quant Souvenir et vous me racontés   Les tresdoulx fais, plaisans et plains de joye   De ma Dame, qui sont congneuz assés   En plusieurs lieux, et si bien renommés   Que d'en parler chascun en a liesse.
Pource, tous deulx, pour me tollir Destresse,   D'elle, vueilliez nouvelles m'aporter   Le plus souvent que pourrés, je vous prie ;   Vous me sauvez et maintenez la vie,   Quant il vous plaist d'ainsi me conforter.
Car lors Amour par vous deux si m'envoye   Un doulx espoir que vous me presentés,   Qui me donne conseil que joyeux soye ;   Et puis aprés tous trois me promectés   Qu'a mon besoing jamais ne me fauldrés.
Ainsi m'atens tout en vostre promesse,   Car par vous puis avoir, a grant largesse,   Des biens d'Amours, plus que ne sçay nombrer,   Maugré Dangier, Dueil et Merencolie   Que je ne crains en riens, mais les deffie,   Quant il vous plaist d'ainsi me conforter.
Jeune, gente, nompareille Princesse,   Puis que ne puis veoir vostre jeunesse,   De m'escrire ne vous vueilliez lasser ;   Car vous faictes, je le vous certiffie,   Grant aumosne, dont je vous remercie,   Quant il vous plaist d'ainsi me conforter !     Se je povoye mes souhais   Et mes soupirs faire voler,   Si tost que mon cueur les a fais,   Passer leur feroye la mer   Et vers celle, tout droit aler,   Que j'ayme du cueur si tresfort,   Comme ma liesse mondaine,   Que je tendray, jusqu'a la mort,   Pour ma maistresse souveraine.
Helas ! la verray je jamais ?   Qu'en dictes vous, tresdoulx Penser ?   Espoir m'a promis ouil, mais   Trop long temps me fait endurer ;   Et, quant je luy viens demander   Secours a mon besoing, il dort.
Ainsi suis chascune sepmaine   En maint ennuy, sans reconfort,   Pour ma maistresse souveraine.
Je ne puis demourer en paix,   Fortune ne m'y veult laissier ;   Au fort, a present je me tais   Et vueil laissier le temps passer,   Pensant d'avoir, au par aler,   Par Leauté, ou mon ressort   J'ay mis, de Plaisance l'estraine,   En guerdon des maulx qu'ay a tort   Pour ma maistresse souveraine.
Fortune, vueilliez moy laissier   En paix, une fois, je vous prie ;   Trop longuement, a vray compter,   Avés eu sur moy seigneurie.
Tousjours faittes la rencherie   Vers moy et ne voulez ouir   Les maulx que m'avez fait souffrir,   Il a ja plusieurs ans passez ;   Doy je tousjours ainsi languir ?   Helas ! et n'est ce pas assés ?   Plus ne puis en ce point durer,   Et a Mercy mercy je crie ;   Soupirs m'empeschent le parler :   Veoir le povez, sans mocquerie,   Il ne fault ja que je le dye ;   Pour ce vous vueil je requerir   Qu'il vous plaise de me tollir   Les maulx que m'avez amassez,   Qui m'ont mis jusques au mourir.
Helas ! et n'est ce pas assez ?   Tous maulx suy contant de porter,   Fors un seul, qui trop fort m'ennuye,   C'est qu'il me fault loing demourer   De celle que tiens pour amye ;   Car pieça, en sa compaignie   Laissay mon cueur et mon desir ;   Vers moy ne veulent revenir,   D'elle ne sont jamais lassez.
Ainsi suy seul, sans nul plaisir.
Helas ! et n'est ce pas assez ?   De balader j'ay beau loisir,   Autres deduis me sont cassez ;   Prisonnier suis, d'Amour martir.
Helas ! et n'est ce pas assez ?     Espoir m'a apporté nouvelle   Qui trop me doit reconforter ;   Il dit que Fortune, la felle,   A vouloir de soy raviser   Et toutes faultes amender   Qu'a faittes contre mon plaisir,   En faisant sa roe tourner.
Dieu doint qu'ainsi puist avenir !   Quoy que m'ait fait guerre mortelle,   Je suy content de l'esprouver,   Et le debat qu'ay et querelle   Vers elle, je vueil delaissier   Et tout courrous lui pardonner ;   Car d'elle me puis bien servir,   Se loyaument veult s'acquitter.
Dieu doint qu'ainsi puist avenir !   Se la povoye trouver telle   Qu'elle me voulsist tant aidier   Qu'en mes bras je peusse la belle,   Une fois, a mon gré trouver,   Plus ne vouldroye demander.
Car lors j'auroye mon desir   Et tout quanque doy souhaidier.
Dieu doint qu'ainsi puist avenir !   Amour, s'il vous plaist commander   A Fortune de me chierir,   Je pense joye recouvrer ;   Dieu doint qu'ainsi puist avenir !     Je ne me sçay en quel point maintenir,   Ce premier jour de May, plain de liesse,   Car d'une part puis dire sans faillir   Que, Dieu mercy, j'ay loyalle maistresse,   Qui de tous biens a trop plus qu'a largesse.
Et si pense que, la sienne mercy,   Elle me tient son servant et amy :   Ne doy je bien donques joye mener   Et me tenir en joyeuse plaisance ?   Certes ouil, et Amour mercier   Treshumblement, de toute ma puissance.
Mais d'autre part, il me couvient souffrir   Tant de douleur et de dure destresse   Par Fortune, qui me vient assaillir   De tous costez, qui de maulx est princesse !   Passer m'a fait le plus de ma jennesse,   Dieu scet comment, en doloreux party ;   Et si me fait demourer en soussy,   Loings de celle par qui puis recouvrer   Le vray tresor de ma droitte esperance,   Et que je vueil obeir et amer   Treshumblement, de toute ma puissance.
Et pour ce, May, je vous viens requerir,   Pardonnez moy de vostre gentillesse,   Se je ne puis a present vous servir   Comme je doy, car je vous fais promesse ;   J'ay bon vouloir envers vous, mais Tristesse   M'a si long temps en son dangier nourry   Que j'ay du tout Joye mis en oubly ;   Si me vault mieulx seul de gens eslongier :   Qui dolent est ne sert que d'encombrance.
Pour ce, reclus me tendray en penser   Treshumblement, de toute ma puissance.
Doulx Souvenir, chierement je vous pry,   Escrivez tost ceste balade cy ;   De par mon cueur la feray presenter   A ma Dame, ma seule desirance,   A qui pieça je le voulu donner   Treshumblement, de toute ma puissance.
Mon cueur est devenu hermite   En l'ermitage de Pensee ;   Car Fortune, la tresdespite,   Qui l'a haÿ mainte journee,   S'est nouvellement aliee,   Contre lui, aveques Tristesse,   Et l'ont banny hors de Lyesse ;   Place n'a ou puist demourer,   Fors ou boys de Merencolie :   Il est content de s'i logier ;   Si lui dis je que c'est folie.
Mainte parolle lui ay ditte,   Mais il ne l'a point escoutee ;   Mon parler riens ne lui proufite,   Sa voulenté y est fermee,   De legier ne seroit changee.
Il se gouverne par Destresse   Qui, contre son prouffit, ne cesse,   Nuit et jour, de le conseillier ;   De si pres lui tient compaignie   Qu'il ne peut ennuy delaissier :   Si lui dis je que c'est folie.
Pour ce sachiez, je m'en acquitte,   Belle tresloyaument amee,   Se lectre ne lui est escripte   Par vous ou nouvelle mandee,   Dont sa doleur soit allegee,   Il a fait son veu et promesse   De renoncer a la richesse   De Plaisir et de Doulx Penser,   Et aprés ce, toute sa vie,   L'abit de Desconfort porter :   Si lui dis je que c'est folie.
Se par vous n'est, Belle sans per,   Pour quelque chose que lui die,   Mon cueur ne se veult conforter ;   Si lui dis je que c'est folie.
Dangier, je vous giette mon gant,   Vous apellant de traïson,   Devant le Dieu d'Amours puissant   Qui me fera de vous raison :   Car vous m'avez mainte saison   Fait douleur a tort endurer,   Et me faittes loings demourer   De la nompareille de France.
Mais vous l'avez tousjours d'usance   De grever loyaulx amoureux,   Et pour ce que je sui l'un d'eulx,   Pour eulx et moy prens la querelle ;   Par Dieu, vilain, vous y mourrés   Par mes mains, point ne le vous celle,   S'a Leauté ne vous rendés !   Comment avez vous d'orgueil tant   Que vous osez, sans achoison,   Tourmenter aucun vray amant   Qui, de cueur et d'entencion,   Sert Amours sans condicion ?   Certes moult estes a blasmer,   Pensez doncques de l'amender,   En laissant vostre mal vueillance,   Et, par treshumble repentance,   Alez crier mercy a ceulx   Que vous avez fais douloreux,   Et qui vous ont trouvé rebelle.
Autrement pour seur vous tenez   Que de gage je vous appelle,   S'a Leauté ne vous rendés.
Vous estes tous temps mal pensant   Et plain de faulse soupeçon ;   Ce vous vient de mauvais talant,   Nourry en courage felon.
Quel mal ou ennuy vous fait on,   Se par amours on veult amer,   Pour plus aise le temps passer   En lyee, joyeuse Plaisance ?   C'est gracieuse desirance.
Pour ce, faulx, vilain, orgueillieux,   Changiez voz vouloirs oultragieux,   Ou je vous feray guerre telle   Que, sans faillir, vous trouverés   Qu'elle vauldra pis que mortelle,   S'a Leauté ne vous rendés !     Se Dieu plaist, briefment la nuee   De ma tristesse passera,   Belle tresloyaument amee,   Et le beau temps se moustrera :   Mais savez vous quant ce sera ?   Quant le doulx souleil gracieux   De vostre beauté entrera   Par les fenestres de mes yeulx.
Lors la chambre de ma pensee   De grant plaisance reluira   Et sera de joye paree,   Adonc mon cueur s'esveillera,   Qui en dueil dormy long temps a.
Plus ne dormira, se m'aid Dieux,   Quant ceste clarté le ferra   Par les fenestres de mes yeulx.
Helas ! quant vendra la journee   Qu'ainsi avenir me pourra ?   Ma maistresse tresdesiree,   Pensez vous que brief avendra ?   Car mon cueur tousjours languira   En ennuy, sans point avoir mieulx,   Jusqu'a tant que cecy verra   Par les fenestres de mes yeulx.
De reconfort mon cueur aura   Autant que nul dessoubz les cieulx,   Belle, quant vous regardera   Par les fenestres de mes yeulx.
Au court jeu de tables jouer   Amour me fait moult longuement ;   Car tousjours me charge garder   Le point d'atentte seulement,   En me disant que vrayement   Se ce point lye sçay tenir,   Qu'au derrain je doy, sans mentir   Gaangnier le jeu entierement.
Je suy pris et ne puis entrer   Ou point que desire souvent ;   Dieu me doint une fois gietter   Chance qui soit aucunement   A mon propos, car autrement   Mon cueur sera pis que martir,   Se ne puis, ainsi qu'ay desir,   Gaangnier le jeu entierement.
Fortune fait souvent tourner   Les dez contre moy mallement ;   Mais Espoir, mon bon conseillier,   M'a dit et promis seurement   Que Loyauté prochainement   Fera Bon Eur vers moy veni   Qui me fera, a mon plaisir,   Gaangnier le jeu entierement.
Je vous supply treshumblement,   Amour, aprenez moy comment   J'asserray les dez sans faillir ;   Par quoy puisse, sans plus languir,   Gaangnier le jeu entierement.
Vous, soiés la tresbien venue   Vers mon cueur, Joyeuse Nouvelle,   Avez vous point ma Dame veue ?   Contez moy quelque chose d'elle.
Dittes moy, n'est elle pas telle   Qu'estoit, quant derrenierement,   Pour m'oster de merencolie,   M'escrivy amoureusement :    « C'estes vous de qui suis amye.
»   Son vouloir, jamais ne se mue,   Ce croy je, mais tient la querelle   De Leauté, qu'a retenue   Sa plus prochainne damoiselle ;   Bien le moustre, sans que le celle   Qu'elle se maintient leaument,   Quant lui plaist, dont je la mercie,   Me mander si tresdoulcement :    « C'estes vous de qui suis amye.
»   Pour le plus eureux soubz la nue   Me tiens, quant m'amye s'appelle ;   Car en tous lieux ou est congneue   Chascun la nomme la plus belle.
Dieu doint que, maugré le rebelle   Dangier, je la voye briefment,   Et que de sa bouche me die :    « Amy, pensez que seulement   C'estes vous de qui suis amye.
»   J'ay en mon cueur joyeusement   Escript, afin que ne l'oublie,   Ce refrain qu'ayme chierement :   C'estes vous de qui suis amye.
Trop long temps vous voy sommeillier,   Mon cueur, en dueil et desplaisir ;   Vueilliez vous, ce jour, esveillier :   Alons au bois le may cueillir,   Pour la coustume maintenir.
Nous orrons des oyseaulx le glay   Dont ilz font les bois retentir,   Ce premier jour du mois de May.
Le Dieu d'Amours est coustumier,   A ce jour, de feste tenir,   Pour amoureux cueurs festier   Qui desirent de le servir ;   Pour ce fait les arbres couvrir   De fleurs et les champs de vert gay,   Pour la feste plus embellir,   Ce premier jour du mois de May.
Bien sçay, mon cueur, que faulx Dangier   Vous fait mainte paine souffrir ;   Car il vous fait trop eslongnier   Celle qui est vostre desir.
Pour tant vous fault esbat querir ;   Mieux conseillier je ne vous sçay   Pour vostre douleur amendrir,   Ce premier jour du mois de May.
Ma Dame, mon seul souvenir,   En cent jours n'auroye loisir   De vous raconter, tout au vray,   Le mal qui tient mon cueur martir,   Ce premier jour du mois de May !     J'ay mis en escript mes souhais   Ou plus parfont de mon penser ;   Et combien, quant je les ay fais,   Que peu me peuent proufiter,   Je ne les vouldroie donner   Pour nul or qu'on me sceust offrir,   En esperant, qu'au par aler,   De mille l'un puist avenir.
Par la foy de mon corps ! jamais   Mon cueur ne se peut d'eulx lasser ;   Car si richement sont pourtrais   Que souvent les vient regarder   Et s'i esbat pour temps passer,   En disant par ardant desir :   Dieu doint que, pour me conforter,   De mille l'un puist avenir !   C'est merveille, quant je me tais,   Que j'oy mon cueur ainsi parler ;   Et tient avec Amour ses plais,   Que tousjours veult acompaignier ;   Car il dit que des biens d'amer   Cent mille lui veult departir ;   Plus ne quier, mais que, sans tarder,   De mille l'un puist avenir.
Vueilliez a mon cueur accorder,   Sans par parolles le mener,   Amour, que, par vostre plaisir,   Des biens que lui voulez donner   De mille l'un puist avenir.
Par le commandement d'Amours   Et de la plus belle de France,   J'enforcis mon chastel tousjours   Appellé Joyeuse Plaisance,   Assis sur roche d'Esperance ;   Avitaillié l'ay de Confort :   Contre Dangier et sa puissance   Je le tendray jusqu'a la mort.
En ce chastel y a trois tours,   Dont l'une se nomme Fiance   D'avoir briefment loyal secours,   Et la seconde Souvenance,   La tierce Ferme Desirance.
Ainsi le chastel est si fort   Que nul n'y peut faire grevance ;   Je le tendray jusqu'a la mort.
Combien que Dangier, par faulx tours,   De le m'oster souvent s'avance,   Mais il trouvera le rebours,   Se Dieu plaist, de sa mal vueillance.
Bon Droit est de mon aliance,   Loyauté et lui sont d'accort   De m'aidier ; pour ce, sans doubtance   Je le tendray jusqu'a la mort.
Faisons bon guet sans decevance   Et assaillons par ordonnance,   Mon cueur, Dangier qui nous fait tort ;   Se prandre le puis par vaillance,   Je le tendray jusqu'a la mort !     La premiere fois, ma Maistresse,   Qu'en vostre presence vendray,   Si ravy seray de liesse   Qu'a vous parler je ne pouray ;   Toute contenance perdray,   Car, quant vostre beauté luira   Sur moy, si fort esbloïra   Mes yeulx que je ne verray goutte ;   Mon cueur aussi se pasmera,   C'est une chose que fort doubte.
Pour ce, nompareille Princesse,   Quant ainsi devant vous seray,   Vueilliez, par vostre grant humblesse,   Me pardonner, se je ne sçay   Parler a vous comme devray ;   Mais tost aprés s'asseurera   Mon cueur et puis vous contera   Son fait, mais que nul ne l'escoute ;   Dangier grant guet sur lui fera,   C'est une chose que fort doubte.
Et se mettra souvent en presse   D'ouir tout ce que je diray   Mais je pense que par sagesse   Si tresbien me gouverneray   Et telle maniere tendray   Que faulx Dangier trompé sera,   Ne nulle riens n'appercevra ;   Si mettra il sa painne toute   D'espier tout ce qu'il pourra ;   C'est une chose que fort doubte.
Me mocqués vous, Joyeux Espoir ?   Par parolles trop me menés,   Pensez vous de me decevoir ?   Chascun jour vous me promettés   Que briefment veoir me ferés   Ma Dame, la gente Princesse,   Qui a mon cueur entierement ;   Pour Dieu, tenés vostre promesse,   Car trop ennuie qui attent !   Il a long temps, pour dire voir,   Que tout mon estat congnoissés.
N'ay je fait mon loyal devoir   D'endurer, comme bien savés ?   Ouil, ce croy je, plus qu'assés.
Temps est que me donnez liesse ;   Desservie l'ay loyaument.
Pardonnez moy se je vous presse,   Car trop ennuie qui attent.
Ne me mettez a nonchaloir,   Honte sera se me failliés,   Veu que me fie, main et soir,   En tout ce que faire vouldrés.
Se mieulx faire ne me povés,   Au moins moustrez moy ma maistresse   Une fois, pour aucunement   Allegier le mal qui me blesse :   Car trop ennuie qui attent !   Espoir, tousjours vous m'asseurés   Que bien mon fait ordonnerés :   Bel me parlés, je le confesse.
Mais tant y mettés longuement   Que je languis en grant destresse,   Car trop ennuie qui attent.
Le premier jour du mois de May   S'acquitte vers moy grandement ;   Car, ainsi qu'a present je n'ay   En mon cueur que dueil et tourment,   Il est aussi pareillement   Troublé, plain de vent et de pluie ;   Estre souloit tout autrement,   Ou temps qu'ay congneu en ma vie.
Je croy qu'il se mect en essay   De m'acompaignier loyaument ;   Content m'en tiens, pour dire vray,   Car meschans, en leur pensement,   Reçoivent grand allegement,   Quant en leurs maulx ont compaignie ;   Essayé l'ay certainement   Ou temps qu'ay congneu en ma vie.
Las ! j'ay veu May joyeux et gay   Et si plaisant a toute gent   Que raconter au long ne sçay   Le plaisir et esbatement   Qu'avoit en son commandement ;   Car Amour, en son abbaye,   Le tenoit chief de son couvent,   Ou temps  qu'ay congneu en ma vie.
Le temps va je ne sçay comment,   Dieu l'amende prouchainnement !   Car Plaisance est endormie,   Qui souloit vivre lyement,   Ou temps qu'ay congneu en ma vie.
Pour Dieu, gardez bien Souvenir   Enclos dedens vostre pensee,   Ne le laissiez dehors yssir,   Belle tresloyaument amee.
Faictes que chascune journee   Vous ramentoive bien souvent   La maniere quoy et comment,   Ja pieça, me feistes promesse,   Quant vous retins premierement   Ma Dame, ma seule maistresse.
Vous savez que, par Franc Desir   Et Loyal Amour conseillee,   Me deistes que, sans departir,   De m'amer estiés fermee,   Tant comme j'auroye duree.
Je metz en votre jugement   Se ma bouche dit vray ou ment.
Si tiens que parler de princesse   Vient du cueur, sans decevement,   Ma Dame, ma seule maistresse.
Non pour tant, me fault vous ouvrir   La doubte qu'en moy est entree,   C'est que j'ay paeur, sans vous mentir,   Que ne m'ayez, tresbelle nee,   Mis en oubly ; car mainte annee   Suis loingtain de vous longuement,   Et n'oy de vous aucunement   Nouvelle pour avoir liesse ;   Pour quoy vis doloreusement,   Ma Dame, ma seule maistresse.
Nul remede ne sçay querir   Dont ma doleur soit alegee,   Fors que souvent vous requerir   Que la foy que m'avez donnee   Soit par vous loyaument gardee.
Car vous congnoissiez clerement   Que, par votre commandement,   Ay despendu de ma jeunesse   Pour vous attendre seulement,   Ma Dame, ma seule maistresse.
Plus ne vous couvient esclarsir   La chose que vous ay comptee ;   Vous la congnoissiez, sans faillir :   Pour ce soyez bien advisee   Que je ne vous treuve muee.
Car, s'en vous treuve changement,   Je requerray tout haultement   Devant l'amoureuse Deesse   Que j'aye de vous vengement,   Ma Dame, ma seule maistresse.
Se je puis veoir seurement   Que m'amés tousjours loyaument,   Content suis de passer destresse   En vous servant joyeusement,   Ma Dame, ma seule maistresse.
Helas ! helas ! qui a laissié entrer   Devers mon cueur Doloreuse Nouvelle ?   Conté lui a plainement, sans celer,   Que sa Dame, la tresplaisant et belle,   Qu'il a long temps tresloyaument servie,   Est a present en griefve maladie ;   Dont il est cheu en desespoir si fort   Qu'il souhaide piteusement la mort   Et dit qu'il est ennuyé de sa vie.
Je suis alé pour le reconforter,   En lui priant qu'il n'ait nul soussy d'elle,   Car, se Dieu plaist, il orra brief conter   Que ce n'est pas maladie mortelle,   Et que sera prochainement guerye.
Mais ne lui chault de chose que lui dye,   Ainçois en pleurs a tousjours son ressort   Par Tristesse, qui asprement le mort,   Et dit qu'il est ennuyé de sa vie.
Quant je lui dy qu'il ne se doit doubter,   Car Fortune n'est pas si trescruelle,   Qu'elle voulsist hors de ce monde oster   Celle qui est des princesses l'estoille,   Qui partout luist des biens dont est garnie ;   Il me respond qu'il est foul qui se fie   En Fortune, qui a fait a maint tort.
Ainsi ne voult recevoir reconfort   Et dit qu'il est ennuyé de sa vie.
Dieu tout puissant, par vostre courtoisie,   Guerissez la, ou mon cueur vous supplie   Que vous souffrez que la mort son effort   Face sur lui, car il en est d'accort   Et dit qu'il est ennuyé de sa vie !     Sitost que l'autre jour j'ouy   Que ma souveraine sans per   Estoit guerie, Dieu mercy,   Je m'en alay sans point tarder   Vers mon cueur pour le lui conter ;   Mais certes tant le desiroit,   Qu'a paine croire le povoit,   Pour la grant amour qu'a en elle,   Et souvent a par soy disoit :   Saint Gabriel, bonne nouvelle !   Je lui dis :  « Mon cueur, je vous pry,   Ne vueilliez croire ne penser   Que moy, qui vous suy vray amy,   Vous vueille mensonges trouver,   Pour en vain vous reconforter.
Car trop mieulx taire me vaudroit   Que le dire, se vray n'estoit ;   Mais la verité si est telle :   Soyez joyeulx, comment qu'il soit.
Saint Gabriel, bonne nouvelle ! »   Alors mon cueur me respondy :    « Croire vous vueil, sans plus doubter,   Et tout le courrous et soussy   Qu'il m'a convenu endurer,   En joye le vueil retourner.
»   Puis aprés, ses yeulx essuyoit,   Que de plourer moilliez avoit,   Disant :  « Il est temps que rappelle   Espoir, qui delaissié m'avoit :   Saint Gabriel, bonne nouvelle ! »   Il me dist aussi qu'il feroit,   Dedens l'l'amoureuse chappelle,   Chanter la messe qu'il nommoit    « Saint Gabriel bonne nouvelle.
»     Las ! Mort qui t'a fait si hardie,   De prendre la noble Princesse   Qui estoit mon confort, ma vie,   Mon bien, mon plaisir, ma richesse !   Puis que tu as prins ma maistresse,   Prens moy aussi son serviteur,   Car j'ayme mieulx prouchainnement   Mourir que languir en tourment,   En paine, soussi et doleur !   Las ! de tous biens estoit garnie   Et en droitte fleur de jeunesse !   Je pry a Dieu qu'il te maudie,   Faulse Mort, plaine de rudesse !   Se prise l'eusses en vieillesse,   Ce ne fust pas si grant rigueur ;   Mais prise l'as hastivement,   Et m'as laissié piteusement   En paine, soussi et doleur.
Las ! je suy seul, sans compaignie !   Adieu ma Dame, ma lyesse !   Or est nostre amour departie,   Non pour tant, je vous fais promesse   Que de prieres, a largesse,   Morte vous serviray de cueur,   Sans oublier aucunement ;   Et vous regretteray souvent   En paine, soussi et doleur.
Dieu, sur tout souverain Seigneur,   Ordonnez, par grace et doulceur,   De l'ame d'elle, tellement   Qu'elle ne soit pas longuement   En paine, soussy et doleur !     J'ay aux eschés joué devant Amours,   Pour passer temps, avecques faulx Dangier,   Et seurement me suy gardé tousjours,   Sans riens perdre jusques au derrenier   Que Fortune lui est venu aidier.
Et par meschief, que maudite soit elle !   A ma Dame prise soudainnement ;   Par quoy suy mat, je le voy clerement,   Se je ne fais une Dame nouvelle.
En ma Dame j'avoye mon secours,   Plus qu'en autre, car souvent d'encombrier   Me delivroit, quant venoit a son cours,   Et en gardes faisoit mon jeu lier ;   Je n'avoye pion, ne chevalier,   Auffin, ne rocq qui peussent ma querelle   Si bien aidier.
Je y pert vrayement ;   Car j'ay perdu mon jeu entierement,   Se je ne fais une Dame nouvelle.
Je ne me sçay jamais garder des tours   De Fortune, qui maintesfoiz changier   A fait mon jeu et tourner a rebours ;   Mon dommage scet bien tost espier,   Elle m'assault sans point me deffier :   Par mon serement, oncques ne congneu telle !   En jeu party suy si estrangement   Que je me rens et n'y voy sauvement,   Se je ne fais une Dame nouvelle.
Je me souloye pourpenser   Au commencement de l'annee,   Quel don je pourroye donner   A ma Dame la bien amee :   Or suis hors de ceste pensee,   Car Mort l'a mise soubz la lame,   Et l'a hors de ce monde ostee :   Je pry a Dieu qu'il en ait l'ame.
Non pour tant, pour tousjours garder   La coustume que j'ay usee,   Et pour a toutes gens moustrer   Que pas n'ay ma Dame oubliee,   De messes je l'ay estrenée ;   Car ce me seroit trop de blasme   De l'oublier ceste journee,   Je pry a Dieu  qu'il en ait l'ame.
Tellement lui puist prouffiter   Ma priere que confortee   Soit son ame, sans point tarder,   Et de ses bienfais guerdonnee,   En Paradis et couronnee   Comme la plus loyalle Dame   Qu'en son vivant j'aye trouvee :   Je pry a Dieu qu'il en ait l'ame.
Quant je pense a la renommee   Des grans biens dont estoit paree,   Mon povre cueur de dueil se pasme ;   De lui souvent est regrettee :   Je pry a Dieu qu'il en ait l'ame.
Quant Souvenir me ramentoit   La grant beauté dont estoit plaine,   Celle que mon cueur appelloit   Sa seule Dame souveraine,   De tous biens la vraye fontaine,   Qui est morte nouvellement,   Je dy, en pleurant tendrement :   Ce monde n'est que chose vaine !   Ou vieil temps grant renom couroit   De Creseide, Yseud, Elaine   Et maintes autres qu'on nommoit   Parfaittes en beauté haultaine.
Mais, au derrain, en son demaine   La Mort les prist piteusement ;   Par quoy puis veoir clerement   Ce monde n'est que chose vaine.
La Mort a voulu et vouldroit,   Bien le congnois, mettre sa paine   De destruire, s'elle povoit,   Liesse et Plaisance Mondaine,   Quant tant de belles dames maine   Hors du monde ; car vrayement   Sans elles, a mon jugement,   Ce monde n'est que chose vaine.
Amours, pour verité certaine,   Mort vous guerrie fellement ;   Se n'y trouvez amendement,   Ce monde n'est que chose vaine.
Le premier jour du mois de May,   Trouvé me suis en compaignie   Qui estoit, pour dire le vray,   De gracieuseté garnie ;   Et, pour oster merencolie,   Fut ordonné qu'on choisiroit,   Comme Fortune donneroit,   La fueille plaine de verdure   Ou la fleur pour toute l'annee ;   Si prins la fueille pour livree,   Comme lors fut mon aventure.
Tantost aprés je m'avisay   Qu'a bon droit je l'avoye choisie   Car, puis que par Mort perdu ay   La fleur, de tous biens enrichie,   Qui estoit ma Dame, m'amie,   Et qui de sa grace m'amoit   Et pour son amy me tenoit,   Mon cueur d'autre flour n'a plus cure ;   Adonc congneu que ma pensee   Acordoit a ma destinee,   Comme lors fut mon aventure.
Pour ce la fueille porteray   Cest an, sans que point je l'oublie ;   Et a mon povair me tendray   Entierement de sa partie ;   Je n'ay de nulle flour envie   (Porte la qui porter la doit) :   Car la fleur, que mon cueur amoit   Plus que nulle autre creature,   Est hors de ce monde passee,   Qui son amour m'avoit donnee,   Comme lors fut mon aventure.
Il n'est fueille ne fleur qui dure   Que pour un temps, car esprouvee   J'ay la chose que j'ay contee,   Comme lors fut mon aventure.
Le lendemain du premier jour de May,   Dedens mon lit ainsi que je dormoye,   Au point du jour m'avint que je songay   Que devant moy une fleur je veoye   Qui me disoit :  « Amy, je me souloye   En toy fier, car pieça mon party   Tu tenoies, mais mis l'as en oubly,   En soustenant la fueille contre moy ;   J'ay merveille que tu veulx faire ainsi :   Riens n'ay meffait, se pense je, vers toy.
»   Tout esbahy alors je me trouvay.
Si respondy, au mieulx que je savoye :    « Tresbelle fleur, oncques je ne pensay   Faire chose qui desplaire te doye :   Se, pour esbat, Aventure m'envoye   Que je serve la fueille cest an cy,   Doy je pour tant estre de toy banny ?   Nennil certes, je fais comme je doy :   Et se je tiens le party qu'ay choisy,   Riens n'ay meffait, ce pense je, vers toy.
Car non pour tant, honneur te porteray   De bon vouloir, quelque part que je soye,   Tout pour l'amour d'une fleur que j'amay   Ou temps passé.
Dieu doint que je la voye   En Paradis, aprés ma mort, en joye !   Et pour ce, fleur, chierement je te pry,   Ne te plains plus, car cause n'as pourquoy,   Puis que je fais ainsi que tenu suy :   Rien n'ay meffait, ce pense je, vers toy.
La verité est telle que je dy,   J'en fais juge Amour, le puissant roy ;   Tresdoulce fleur, point ne te cry mercy,   Riens n'ay meffait, se pense je, vers toy ! »     En la forest d'Ennuyeuse Tristesse,   Un jour m'avint qu'a par moy cheminoye,   Si rencontray l'Amoureuse Deesse   Qui m'appella, demandant ou j'aloye.
Je respondy que, par Fortune, estoye   Mis en exil en ce bois, long temps a,   Et qu'a bon droit appeller me povoye   L'omme esgaré qui ne scet ou il va.
En sousriant, par sa tresgrant, humblesse,   Me respondy :  « Amy, se je savoye   Pourquoy tu es mis en ceste destresse,   A mon povair voulentiers t'ayderoye ;   Car, ja pieça, je mis ton cueur en voye   De tout plaisir, ne sçay qui l'en osta ;   Or me desplaist qu'a present je te voye   L'omme esgaré qui ne scet ou il va.
- Helas ! dis je, souverainne Princesse,   Mon fait savés, pourquoy le vous diroye ?   C'est par la Mort qui fait a tous rudesse,   Qui m'a tollu celle que tant amoye,   En qui estoit tout l'espoir que j'avoye,   Qui me guidoit, si bien m'acompaigna   En son vivant, que point ne me trouvoye   L'omme esgaré qui ne scet ou il va.
Aveugle suy, ne sçay ou aler doye ;   De mon baston, affin que ne forvoye,   Je vois tastant mon chemin ça et la ;   C'est grant pitié qu'il couvient que je soye   L'omme esgaré qui ne scet ou il va ! »     J'ay esté de la compaignie   Des amoureux moult longuement,   Et m'a Amour, dont le mercie,   Donné de ses biens largement ;   Mais au derrain, ne sçay comment,   Mon fait est venu au contraire ;   Et, a parler ouvertement,   Tout est rompu, c'est a refaire.
Certes, je ne cuidoye mie   Qu'en amer eust tel changement ;   Car chascun dit que c'est la vie   Ou il a plus d'esbatement ;   Helas ! j'ay trouvé autrement ;   Car, quant en l'amoureux repaire   Cuidoye vivre seurement,   Tout est rompu, c'est a reffaire.
Au fort, en Amour je m'affye   Qui m'aidera aucunement,   Pour l'amour de sa seigneurie   Que j'ay servie loyaument ;   N'oncques ne fis, par mon serement,   Chose qui lui doye desplaire,   Et, non pourtant, estrangement   Tout est rompu, c'est a refaire.
Amour, ordonnez tellement   Que j'aye cause de me taire,   Sans plus dire de cueur dolent :   Tout est rompu, c'est a reffaire.
Plaisant Beauté mon cueur nasvra,   Ja pieça, si tresdurement   Qu'en la fievre d'Amours entra,   Qui l'a tenu moult asprement ;   Mais, de nouvel, presentement,   Un bon medecin qu'on appelle   Nonchaloir, que tiens pour amy,   M'a guery, la sienne mercy,   Se la playe ne renouvelle.
Quant mon cueur tout sain se trouva,   Il l'en mercia grandement   Et humblement lui demanda   S'en santé seroit longuement ?   Il respondy tressagement :    « Mais que gardes bien ta fourcelle   Du vent d'Amours qui te fery,   Tu es en bon point jusqu'a cy,   Se la playe ne renouvelle.
L'embusche de Plaisir entra   Parmy tes yeulx soutivement ;   Jennesse ce mal pourchassa,   Qui t'avoit en gouvernement   Et puis bouta priveement   Dedens ton logis l'estincelle   D'Ardant Desir, qui tout ardy ;   Lors fus nasvré, or t'ay guery,   Se la playe ne renouvelle.
»     Le beau souleil, le jour saint Valentin   Qui apportoit sa chandelle alumee,   N'a pas long temps, entra un bien matin   Priveement en ma chambre fermee.
Celle clarté, qu'il avoit apportee,   Si m'esveilla du somme de Soussy   Ou j'avoye toute la nuit dormy   Sur le dur lit d'Ennuieuse Pensee.
Ce jour aussi, pour partir leur butin   Des biens d'Amours, faisoient assemblee   Tous les oyseaulx, qui parlans leur latin,   Crioyent fort, demandans la livree   Que Nature leur avoit ordonnee :   C'estoit d'un per, comme chascun choisy.
Si ne me peu rendormir, pour leur cry,   Sur le dur lit d'Ennuieuse Pensee.
Lors en moillant de larmes mon coessin,   Je regrettay ma dure destinee,   Disant :  « Oyseaulx, je vous voy en chemin   De tout plaisir et joye desiree ;   Chascun de vous a per qui lui agree,   Et point n'en ay, car Mort, qui m'a trahy,   A prins mon per, dont en dueil je languy   Sur le dur lit d'Ennuieuse Pensee.
»   Saint Valentin choisissent ceste annee   Ceulx et celles de l'amoureux party ;    Seul me tendray, de Confort desgarny,    Sur le dur lit d'Ennuieuse Pensee !     Mon cueur dormant en Nonchaloir,   Reveilliez vous joyeusement,   Je vous fais nouvelles savoir,   Qui vous doit plaire grandement ;   Il est vray que presentement   Une Dame treshonnoree   En toute bonne renommee,   Desire de vous acheter,   Dont je suy joyeux et d'accort ;   Pour vous, son cueur me veult donner   Sans departir, jusqu'a la mort.
Ce change doy je recevoir   En grant gré tresjoyeusement ;   Or vous charge d'entier povair,   Si chier et tant estroittement   Que je puis, plus que loyaument   Soit par vous cherie et amee ;   Et en tous lieux, nuit et journee,   L'acompaignez, sans la laissier,   Tant que j'en aye bon rapport ;   Il vous couvient sien demourer,   Sans departir, jusqu'a la mort.
Alez vous logier ou manoir   De son tresgracieux corps gent,   Pour y demourer main et soir,   Et l'onnourer entierement.
Car, par son bon commandement,   Lieutenant vous veult ordonner   De son cueur, en joyeux deport ;   Pensés de bien vous gouverner,   Sans departir, jusqu'a la mort.
Belle, se ne m'osez donner   De voz doulx baisiers amoureux,   Pour paour de Dangier courroucer,   Qui tousjours est fel et crueux,   J'en embleray bien un ou deux ;   Mais que n'y prenez desplaisir   Et que le vueilliez consentir,   Maugré Dangier et ses conseulx.
De ce faulx vilain aveugler,   Dieu scet se j'en suy desireux ;   Nul ne le peut aprivoiser,   Tous temps est si soupeçonneux   Qu'en penser languist doloreux   Quant il voit Plaisance venir ;   Mais elle se scet bien chevir,   Maugré Dangier et ses conseulx.
Quant estroit la cuide garder,   Hardy Cueur, secret et eureux,   S'avecques lui scet amener   Avis Bon et Aventureux,   Desguisé soubz Maintien Honteux,   Bien peuent Dangier endormir ;   Lors Plaisance fait son desir,   Maugré Dangier et ses conseulx.
Bien dessert guerdon plantureux   Advis, qui scet si bien servir   Au besoing et trouver loisir,   Maugré Dangier et ses conseulx.
J'ay fait l'obseque de ma Dame   Dedens le moustier amoureux,   Et le service pour son ame   A chanté Penser Doloreux ;   Mains sierges de Soupirs Piteux   Ont esté en son luminaire ;   Aussi j'ay fait la tombe faire   De Regrez, tous de lermes pains :   Et tout entour, moult richement,   Est escript : Cy gist vrayement   Le tresor de tous biens mondains.
Dessus elle gist une lame   Faicte d'or et de saffirs bleux,   Car saffir est nommé la jame   De Loyauté, et l'or eureux.
Bien lui appartiennent ces deux ;   Car Eur et Loyauté pourtraire   Voulu, en la tresdebonnaire,   Dieu qui la fist de ses deux mains   Et fourma merveilleusement :   C'estoit, a parler plainnement,   Le tresor de tous biens mondains !   N'en parlons plus : mon cueur se pasme   Quant il oyt les fais vertueux   D'elle, qui estoit sans nul blasme,   Comme jurent celles et ceulx   Qui congnoissoyent ses conseulx ;   Si croy que Dieu la voulu traire   Vers lui, pour parer son repaire   De Paradis ou sont les saints ;   Car c'est d'elle bel parement,   Que l'en nommoit communement   Le tresor de tous biens mondains.
De riens ne servent plours ne plains :   Tous mourrons, ou tart ou briefment ;   Nul ne peut garder longuement   Le tresor de tous biens mondains.
Puis que Mort a prins ma maistresse,   Que sur toutes amer souloye,   Mourir me convient en tristesse ;   Certes plus vivre ne pourroye.
Pour ce, par deffautte de joye,   Tresmalade, mon testament   J'ay mis en escript doloreux,   Lequel je presente humblement   Devant tous loyaulx amoureux.
Premierement, a la haultesse   Du Dieu d'Amours donne et envoye   Mon esperit, et en humblesse   Lui supplie qu'il le convoye   En son Paradis et pourvoye ;   Car je jure que loyaument   L'a servi de vueil desireux ;   Advouer le puis vrayement   Devant  tous loyaulx amoureux.
Oultre plus, vueil que la richesse   Des biens d'Amours qu'avoir souloye   Departie soit a largesse   A vrais amans, et ne vouldroye   Que faulx amans, par nulle voye,   En eussent part aucunement ;   Oncques n'euz amistié a eulx ;   Je le prans sur mon sauvement   Devant tous loyaux amoureux.
Sans espargnier or ne monnoye,   Loyauté veult qu'enterré soye   En sa chappelle grandement ;   Dont je me tiens pour bien eureux,   Et l'en mercie chierement   Devant tous loyaux amoureux.
J'oy estrangement   Plusieurs gens parler,   Qui trop mallement   Se plaingnent d'amer ;   Car legierement,   Sans paine porter,   Vouldroyent briefment   A fin amener   Tout leur pensement.
C'est fait follement   D'ainsy desirer ;   Car qui loyaument   Veulent acquester   Bon guerdonnement,   Maint mal endurer   Leur fault, et souvent   A rebours trouver   Tout leur pensement.
S'Amour humblement   Veulent honnourer,   Et soingneusement   Servir, sans fausser,   Des biens largement   Leur fera donner ;   Mais, premierement,   Il veult esprouver   Tout leur pensement.
Balades, chançons et complaintes   Sont pour moy mises en oubly,   Car ennuy et pensees maintes   M'ont tenu long temps endormy.
Non pour tant, pour passer soussy,   Essaier vueil se je sauroye   Rimer, ainsi que je souloye.
Au meins j'en feray mon povoir,   Combien que je congnois et sçay   Que mon langage trouveray   Tout enroillié de Nonchaloir.
Plaisans parolles sont estaintes   En moy qui deviens rassoty ;   Au fort, je vendray aux attaintes   Quant beau parler m'aura failly.
Pour quoy pry ceulx qui m'ont oy   Langagier, quant pieça j'estoye   Jeune, nouvel et plain de joye,   Que vueillent excusé m'avoir.
Oncques mais je ne me trouvay   Si rude, car je suis, pour vray,   Tout enroillié de Nonchaloir.
Amoureux ont parolles paintes   Et langage frois et joly ;   Plaisance dont ilz sont accointes   Parle pour eulx ; en ce party   J'ay esté, or n'est plus ainsi ;   Alors de beau parler trouvoye   A bon marchié tant que vouloye ;   Si ay despendu mon savoir,   Et s'un peu espargnié en ay,   Il est, quant vendra a l'essay,   Tout enroillié de Nonchaloir.
Mon jubilé faire devroye,   Mais on diroit que me rendroye   Sans coup ferir, car Bon Espoir   M'a dit que renouvelleray ;   Pour ce, mon cueur fourbir feray   Tout enroillié de Nonchaloir !     L'Emplastre de Nonchaloir,   Que sus mon cueur pieça mis,   M'a guery, pour dire voir,   Si nettement que je suis   En bon point ; ne je ne puis   Plus avoir, jour de ma vie,   L'amoureuse maladie.
Si font mes yeulx leur povoir   D'espier par le pays,   S'ilz pourroient plus veoir   Plaisant Beauté, qui jadis   Fut l'un de mes ennemis,   Et mist en ma compaignie   L'amoureuse maladie.
Mes yeulx tense, main et soir,   Mais ilz sont si treshastis,   Et trop plains de leur vouloir :   Au fort, je les metz au pis,   Facent selon leur advis ;   Plus ne crains, dont Dieu mercie,   L'amoureuse maladie !   Quant je voy en doleur pris   Les amoureux, je m'en ris ;   Car je tiens pour grant folie,   L'amoureuse maladie !     Mon cueur m'a fait commandement   De venir vers vostre jeunesse,   Belle que j'ayme loyaument,   Comme doy faire ma Princesse.
Se vous demandés pour quoy esse ?   C'est pour savoir quant vous plaira   Alegier sa dure destresse.
Ma Dame, le sauray je ja ?   Ditez le par vostre serment ;   Je vous fais leale promesse :   Nul ne le saura, seulement   Fors que lui pour avoir leesse ;   Or lui moustrés qu'estes maistresse,   Et lui mandez qu'il guerira ;   Ou, s'il doit morir de destresse,   Ma Dame, le sauray je ja ?   Penser ne pourroit nullement   Que la douleur qui tant le blesse   Ne vous desplaise aucunement ;   Or faitez dont tant qu'elle cesse,   Et le remettés en l'adresse   D'Espoir, dont il party pieça ;   Respondez sans que plus vous presse :   Ma Dame, le sauray je ja ?     En regardant vers le païs de France,   Un jour m'avint, a Dovre sur la mer,   Qu'il me souvint de la doulce plaisance   Que souloye oudit pays trouver ;   Si commençay de cueur a souspirer,   Combien certes que grant bien me faisoit   De voir France que mon cueur amer doit.
Je m'avisay que c'estoit non savance   De telz souspirs dedens mon cueur garder,   Veu que je voy que la voye commence   De bonne paix, qui tous biens peut donner ;   Pour ce, tournay en confort mon penser.
Mais non pourtant mon cueur ne se lassoit   De voir France que mon cueur amer doit.
Alors chargay en la nef d'Esperance   Tous mes souhaitz, en leur priant d'aler   Oultre la mer, sans faire demourance,   Et a France de me recommander.
Or nous doint Dieu bonne paix sans tarder !   Adonc auray loisir, mais qu'ainsi soit,   De voir France que mon cueur amer doit.
Paix est tresor qu'on ne peut trop loer.
Je hé guerre, point ne la doy prisier ;   Destourbé m'a long temps, soit tort ou droit,   De voir France que mon cueur amer doit !     Priés pour paix, doulce Vierge Marie,   Royne des cieulx, et du monde maistresse,   Faictes prier, par vostre courtoisie,   Saints et saintes, et prenés vostre adresse   Vers vostre filz, requerant sa haultesse   Qu'il lui plaise son peuple regarder,   Que de son sang a voulu racheter,   En deboutant guerre qui tout desvoye ;   De prieres ne vous vueilliez lasser :   Priez pour paix, le vray tresor de joye !   Priez, prelas et gens de sainte vie,   Religieux ne dormez en peresse,   Priez, maistres et tous suivans clergie,   Car par guerre fault que l'estude cesse ;   Moustiers destruis sont sans qu'on les redresse,   Le service de Dieu vous fault laissier.
Quant ne povez en repos demourer,   Priez si fort que briefment Dieu vous oye ;   L'Eglise voult a ce vous ordonner :   Priez pour paix, le vray tresor de joye !   Priez, princes qui avez seigneurie,   Roys, ducs, contes, barons plains de noblesse,   Gentilz hommes avec chevalerie,   Car meschans gens surmontent gentillesse ;   En leurs mains ont toute vostre richesse,   Debatz les font en hault estat monter,   Vous le povez chascun jour veoir au cler,   Et sont riches de voz biens et monnoye   Dont vous deussiez le peuple suporter :   Priez pour paix, le vray tresor de joye !   Priez, peuple qui souffrez tirannie,   Car voz seigneurs sont en telle foiblesse   Qu'ilz ne peuent vous garder, par maistrie,   Ne vous aidier en vostre grant destresse ;   Loyaulx marchans, la selle si vous blesse   Fort sur le dox ; chascun vous vient presser   Et ne povez marchandise mener,   Car vous n'avez seur passage ne voye,   Et maint peril vous couvient il passer :   Priez pour paix, le vray tresor de joye !   Priez, galans joyeux en compaignie,   Qui despendre desirez a largesse,   Guerre vous tient la bourse desgarnie ;   Priez, amans, qui voulez en liesse   Servir amours, car guerre, par rudesse,   Vous destourbe de voz dames hanter,   Qui maintesfoiz fait leurs vouloirs tourner ;   Et quant tenez le bout de la couroye,   Un estrangier si le vous vient oster :   Priez pour paix, le vray tresor de joye !   Dieu tout puissant nous vueille conforter   Toutes choses en terre, ciel et mer ;   Priez vers lui que brief en tout pourvoye,   En lui seul est de tous maulx amender :   Priez pour paix, le vray tresor de joye !     BALADES DE PLUSIEURS PROPOS.
Orlians contre Garencieres.
Je, qui suis Dieu des amoureux,   Prince de joyeuse plaisance,   A toutes celles et a ceulx   Qui sont de mon obeissance,   Requier qu'a toute leur puissance   Me viengnent aidier et servir,   Pour l'outrecuidance punir   D'aucuns qui, par leur janglerie,   Veulent, par force, conquerir   Des grans biens de ma seigneurie.
Car Garencieres, l'un d'entr'eulx,   Si dit en sa folle vantance,   Pour faire le chevalereux,   Qu'avant yer, par sa grant vaillance,   Luy et son cueur, d'une aliance,   Furent devant Beauté courir.
Je ne luy vy pas, sans faillir,   Mais croy qu'il soit en resverie,   Car si pres n'oseroit venir   Des grans biens de ma seigneurie !   Il dit qu'il est tant douloureux,   Et qu'il est mort sans recouvrance ;   Mais bien seroit il maleureux   Qui donneroit en ce creance.
On peut veoir que celle penance   Qu'il lui a couvenu souffrir   N'a fait son visage pallir   Ne amaigrir de maladie :   Ainsi se moque, pour chevir,   Des grans biens de ma seigneurie.
Sur tous, me plaist le retenir   Roy des heraulx pour bien mentir ;   Cest office je luy ottrie.
C'est ce que lui vueil departir   Des grans biens de ma seigneurie !     En acquittant nostre temps vers Jeunesse,   Le nouvel an et la saison jolie,   Plains de plaisir et de toute liesse,   Qui chascun d'eulx chierement nous en prie,   Venuz sommes en ceste mommerie,   Belles, bonnes, plaisans et gracieuses,   Prestz de dancer et faire chiere lie,   Pour resveillier voz pensees joieuses.
Or, bannissiez de vous toute peresse,   Ennuy, soussy avec merencolie,   Car froit yver, qui ne veult que rudesse,   Est desconfit et couvient qu'il s'en fuye ;   Avril et May amainent doulce vie   Avecques eulx ; pour ce, soyez soingneuses   De recevoir leur plaisant compaignie   Pour resveillier voz pensees joieuses.
Venus aussi, la tresnoble Deesse,   Qui sur femmes doit avoir la maistrie,   Vous envoye de confort a largesse,   Et Plaisance de grans biens enrichie,   En vous chargeant que de vostre partie   Vous acquittiés sans estre dangereuses :   Aidier vous veult, sans que point vous oublie,   Pour resveillier voz pensees joyeuses !     Bien moustrez, printemps gracieux,   De quel mestier savez servir,   Car yver fait cueurs ennuieux   Et vous les faictes resjouir ;   Si tost, comme il vous voit venir,   Lui et sa meschant retenue   Sont contrains et prestz de fuir,   A vostre joyeuse venue.
Yver fait champs et arbres vieulx,   Leurs barbes de neige blanchir,   Et est si froit, ort et pluieux,   Qu'emprés le feu couvient croupir.
On ne peut hors des huis yssir,   Comme un oisel qui est en mue ;   Mais vous faittes tout rajeunir,   A vostre joyeuse venue.
Yver fait le souleil, es cieulx,   Du mantel des nues couvrir ;   Or maintenant, loué soit Dieux,   Vous estes venu esclersir   Toutes choses et embellir ;   Yver a sa peine perdue,   Car l'an nouvel l'a fait bannir,   A vostre joyeuse venue !     Je fu en fleur ou temps passé d'enfance,   Et puis aprés devins fruit en jeunesse ;   Lors m'abaty de l'arbre de Plaisance,   Vert et non meur, Folie, ma maistresse.
Et pour cela, Raison qui tout redresse   A son plaisir, sans tort ou mesprison,   M'a a bon droit, par sa tresgrant sagesse,   Mis pour meurir ou feurre de prison.
En ce j'ay fait longue continuance,   Sans estre mis a l'essor de Largesse ;   J'en suy contant et tiens que, sans doubtance,   C'est pour le mieulx, combien que par peresse   Deviens fletry et tire vers vieillesse.
Assez estaint est en moy le tison   De sot desir, puis qu'ay esté en presse   Mis pour meurir ou feurre de prison.
Dieu nous doint paix, car c'est ma desirance !   Adonc seray en l'eaue de Liesse   Tost refreschi, et au souleil de France   Bien nettié du moisy de Tristesse ;   J'attens Bon Temps, endurant en humblesse.
Car j'ay espoir que Dieu ma guerison   Ordonnera ; pour ce, m'a sa haultesse   Mis pour meurir ou feurre de prison.
Fruit suis d'yver qui a meins de tendresse   Que fruit d'esté ; si suis en garnison,   Pour amolir ma trop verde duresse,   Mis pour meurir ou feurre de prison !     Cueur, trop es plain de folie.
Cuides tu de t'eslongnier   Hors de nostre compaignie,   Et en repos te logier ?   Ton propos ferons changier :   Soing et Ennuy nous nommons.
Avecques toy demourrons,   Car c'est le commandement   De Fortune, qui en serre   T'a tenu moult longuement   Ou royaume d'Angleterre.
Dy nous, ne congnois tu mie   Que l'estat de prisonnier   Est que souvent lui ennuye,   Et endure maint dangier   Dont il ne se peut vengier ?   Pour ce, nous ne te faisons   Nul tort, se te gouvernons   Ainsi que communement   Sont prisonniers pris en guerre,   Dont es l'un presentement   Ou royaume d'Angleterre.
En lieu de Plaisance lye,   Au lever et au couschier,   Trouveras Merencolie ;   Souvent te fera veillier,   La nuit et le jour songier.
Ainsi te guerdonnerons,   Et es fers te garderons   De Soussy et Pensement ;   Se tu peuz, si te defferre !   Par nous n'auras autrement   Ou royaume d'Angleterre.
Nouvelles ont couru en France   Par mains lieux que j'estoye mort ;   Dont avoient peu deplaisance   Aucuns qui me hayent a tort ;   Autres en ont eu desconfort,   Qui m'ayment de loyal vouloir,   Comme mes bons et vrais amis.
Si fais a toutes gens savoir   Qu'encore est vive la souris !   Je n'ay eu ne mal ne grevance,   Dieu mercy, mais suis sain et fort,   Et passe temps en esperance   Que paix, qui trop longuement dort,   S'esveillera, et par accort   A tous fera liesse avoir.
Pour ce, de Dieu soient maudis   Ceulx qui sont dolens de veoir   Qu'encore est vive la souris !   Jeunesse sur moy a puissance,   Mais Vieillesse fait son effort   De m'avoir en sa gouvernance ;   A present faillira son sort.
Je suis assez loing de son port,   De pleurer vueil garder mon hoir ;   Loué soit Dieu de Paradis,   Qui m'a donné force et povoir   Qu'encore est vive la souris !   Nul ne porte pour moy le noir,   On vent meillieur marchié drap gris ;   Or tiengne chascun, pour tout voir,   Qu'encore est vive la souris !     Puis qu'ainsi est que vous alez en France,   Duc de Bourbon, mon compaignon treschier,   Ou Dieu vous doint, selon la desirance   Que tous avons, bien povoir besongnier,   Mon fait vous vueil descouvrir et chargier   Du tout en tout, en sens et en folie ;   Trouver ne puis nul meillieur messagier :   Il ne fault ja que plus je vous en die.
Premierement, se c'est vostre plaisance,   Recommandez moy, sans point l'oublier,   A ma Dame ; ayez en souvenance,   Et lui dictes, je vous pry et requier,   Les maulx que j'ay, quant me fault eslongnier,   Maugré mon vueil, sa doulce compaignie.
Vous savez bien que c'est de tel mestier,   Il ne fault ja que plus je vous en dye.
Or y faictes comme j'ay la fiance,   Car un amy doit pour l'autre veillier.
Se vous dictes : Je ne sçay, sans doubtance,   Qui est celle, vueilliez la ensaignier ?   Je vous respons qu'il ne vous fault serchier,   Fors que celle qui est la mieulx garnie   De tous les biens qu'on sauroit souhaidier :   Il ne fault ja que plus je vous en dye.
Sy ay chargié a Guilleaume Cadier   Que par dela bien souvent vous supplie ;   Souviengne vous du fait du prisonnier,   Il ne fault ja que plus je vous en dye.
Mon gracieux cousin, duc de Bourbon,   Je vous requier, quant vous aurez loisir,   Que me faittes, par balade ou chançon,   De vostre estat aucunement sentir ;   Car quant a moy, sachiez que, sans mentir,   Je sens mon cueur renouveller de joye,   En esperant le bon temps avenir   Par bonne paix que brief Dieu nous envoye.
Tout crestian, qui est loyal et bon,   Du bien de paix se doit fort resjoir,   Veu les grans maulx et la destruccion   Que guerre fait par tous pays courir.
Dieu a voulu Crestianté punir   Qui a laissié de bien vivre la voye ;   Mais puis aprés, il la veult secourir   Par bonne paix que brief Dieu nous envoye.
Et pour cela, mon treschier compaignon,   Vueilliez de vous desplaisance bannir,   En oubliant vostre longue prison   Qui vous a fait mainte doleur souffrir ;   Merciez Dieu, pensez de le servir,   Il vous garde de tous biens grant montjoye   Et vous fera avoir vostre desir   Par bonne paix que brief Dieu nous envoye.
Resveilliez vous en joyeux souvenir,   Car j'ay espoir qu'encore je vous voye,   Et moy aussi, en confort et plaisir   Par bonne paix que brief Dieu nous envoye !     Mon chier cousin, de bon cueur vous mercie   Des blans connins que vous m'avez donnez ;   Et oultre plus, pour vray vous certiffie,   Quant aux connins que dittes qu'ay amez,   Ilz sont pour moy, plusieurs ans a passez,   Mis en oubly ; aussi mon instrument   Qui les servoit a fait son testament   Et est retrait et devenu hermite ;   Il dort tousjours, a parler vrayement,   Comme celui qui en riens ne prouffite.
Ne parlez plus de ce, je vous en prie,   Dieux ait l'ame de tous les trespassez !   Parler vault mieulx, pour faire chiere lie,   De bons morceaulx et de frians pastez,   Mais qu'ilz soient tout chaudement tastez !   Pour le present, c'est bon esbatement,   Et qu'on ait vin pour nettier la dent :   En char crue mon cueur ne se delitte.
Oublions tout le vieil gouvernement,   Comme celui qui en riens ne prouffite !   Quant Jeunesse tient gens en seigneurie,   Les jeux d'amours sont grandement prisez ;   Mais Fortune, qui m'a en sa baillie,   Les a du tout de mon cueur deboutez ;   Et desormais, vous et moi, excusez   De tels esbas serons legierement,   Car faiz avons noz devoirs grandement   Ou temps passé : vers Amours me tiens quicte.
Je n'en vueil plus, mon cueur si s'en repent,   Comme celui qui en riens ne prouffite.
Vieulx soudoiers avecques jeune gent   Ne sont prisiez la valeur d'une mitte ;   Mon office resine plainement,   Comme celui qui en riens ne prouffite.
Dame qui cuidiez trop savoir,   Mais vostre sens tourne en folie,   Et cuidiez les gens decevoir   Par vostre cautelle jolie.
Qui croiroit vostre chiere lie   Tantost seroit pris en voz las :   Encore ne m'avez vous mie,   Encore ne m'avez vous pas !   Vous cuidiez bien qu'apercevoir   Ne sache vostre moquerie ;   Si fais, pour vous dire le voir.
Et pour ce, chierement vous prie,   Alez jouer de l'escremie   Autre part, car, quant en ce cas,   Encore ne m'avez vous mie,   Encore ne m'avez vous pas !   Vous ferez bien vostre devoir,   Se m'atrapés par tromperie ;   Car trop ay congneu, main et soir,   Les faulx tours dont estes garnie.
On vous appelle : foul s'i fie.
Deportez vous de telz esbas :   Encores ne m'avez vous mie,   Encore ne m'avez vous pas !   Orlians a Bourgogne.
Puisque, je suis vostre voisin   En ce païs presentement,   Mon compaignon, frere et cousin,   Je vous requier treschierement   Que de vostre gouvernement   Et estat me faictes savoir ;   Car j'en orroye bien souvent,   S'il en estoit a mon vouloir.
Il n'est jour, ne soir, ne matin,   Que ne prie Dieu humblement   Que la paix prengne telle fin   Que je puisse joyeusement,   A mon desir, prouchainement   Parler a vous et vous veoir ;   Ce seroit treshastivement,   S'il en estoit a mon vouloir.
Chascun doit estre bien enclin   Vers la paix, car certainement   Elle departira butin   De grans biens a tous largement.
Guerre ne sert que de tourment :   Je la hé, pour dire le voir !   Bannie seroit plainement,   S'il en estoit a mon vouloir.
Va, ma balade, prestement   A Saint Omer, moustrant comment   Tu vas pour moy ramentevoir   Au duc a qui suis loyaument,   Et tout a son commandement,   S'il en estoit a mon vouloir !    Orlians a Bourgogne.
Pour le haste de mon passage   Qu'il me couvient faire oultre mer,   Tout ce que j'ay en mon courage   A present ne vous puis mander.
Mais non pour tant, a brief parler,   De la balade que m'avés   Envoyee, comme savés,   Touchant paix et ma delivrance,   Je vous mercie chierement,   Comme tout vostre entierement   De cueur, de corps et de puissance.
Je vous envoyeray message,   Se Dieu plaist, briefment sans tarder,   Loyal, secret et assez sage,   Pour bien a plain vous infourmer   De tout ce que pourray trouver   Sur ce que savoir desirés ;   Pareillement, fault que mettés   Et faictes, vers la part de France,   Diligence soingneusement ;   Je vous en requier humblement,   De cueur, de corps et de puissance.
Et sans plus despendre langage,   A cours mots, plaise vous penser   Que vous laisse mon cueur en gage   Pour tousjours, sans jamais faulser.
Si me vueilliez recommander   A ma cousine ; car croyés   Que en vous deux, tant que vivrés,   J'ay mise toute ma fiance ;   Et vostre party loyaument   Tendray, sans faire changement,   De cueur, de corps et de puissance !   Or y parra que vous ferés,   Et se point ne m'oublierés,   Ainsi que g'y ay esperance.
Adieu vous dy presentement.
Tout Bourgongnon sui vrayement   De cueur, de corps et de puissance !    Orlians a Bourgogne.
Des nouvelles d'Albion,   S'il vous en plaist escouter,   Mon frere et mon compaignon,   Sachez qu'a mon retourner   J'ay esté deça la mer   Receu a joyeuse chiere,   Et a fait le roy passer   En bons termes ma matiere.
Je doy estre une saison   Eslargi pour pourchasser   La paix aussi ma raençon ;   Se je puis seurté trouver   Pour aler et retourner,   Il fault qu'en haste la quiere,   Se je vueil brief achever   En bons termes ma matiere.
Or, gentil duc Bourgongnon,   A ce cop vueilliez m'aydier,   Comme mon entencion   Est vous servir et amer,   Tant que vif pourray durer.
En vous ay fiance entiere,   Que m'ayderez a finer   En bons termes ma matiere.
Mes amis fault esprouver   S'ilz vouldront, a ma priere,   Me secourir pour mener   En bons termes ma matiere.
J'ay tant joué avecques Aage   A la paulme que maintenant   J'ay quarante cinq ; sur bon gage   Nous jouons, non pas pour neant.
Assez me sens fort et puissant   De garder mon jeu jusqu'a cy,   Ne je ne crains riens que Soussy.
Car Soussy tant me descourage   De jouer, et va estouppant   Les cops que fiers a l'avantage.
Trop seurement est rachassant ;   Fortune si lui est aidant :   Mais Espoir est mon bon amy,   Ne je ne crains rien que Soussy.
Vieillesse de douleur enrage   De ce que le jeu dure tant,   Et dit, en son felon langage,   Que les chasses dorenavant   Merchera, pour m'estre nuisant ;   Mais ne m'en chault, je la deffy,   Ne je ne crains riens que Soussy.
Se Bon Eur me tient convenant,   Je ne doubte, ne tant ne quant,   Tout mon adversaire party,   Ne je ne crains riens que Soussy.
Visage de baffe venu,   Confit en composte de vin,   Menton rongneux et peu barbu,   Et dessiré comme un coquin,   Malade du mal saint Martin   Et aussi ront q'un tonnellet ;   Dieu le me sauve ce varlet !   Il est enroué devenu,   Car une pouldre de raisin   L'a tellement en l'ueil feru   Qu'endormy l'a comme un touppin ;   Il y pert, un chascun matin,   Car il en a chault le touppet ;   Dieu le me sauve ce varlet !   Rompre ne sauroit un festu,   Quant il a pincé un loppin   Saint Poursain, qui l'a retenu   Son chier compaignon et cousin,   Combien qu'ayent souvent hutin,   Quant ou cellier sont en secret ;   Dieu le me sauve ce varlet !   Prince, pour aler jusqu'au Rin,   D'un baril a fait son ronssin,   Et ses esperons d'un foret ;   Dieu le me sauve ce varlet !     Amour, qui tant a de puissance   Qu'il fait vieilles gens rassoter   Et jeunes plains d'oultrecuidance,   De tout estas se scet meller.
Je l'ay congneu pieça au cler,   Il ne fault ja que je le nye ;   Par quoy dis et puis advouer,   Ce n'est fors que plaisant folie.
A droit compter, sans decevance,   Quant un amant vient demander   Confort de sa dure grevance,   Que vouldroit il faire ou trouver ?   Cela, je ne l'ose nommer.
Au fort, il fault que je le dye :   Ce qui fait le ventre lever,   Ce n'est fors que plaisant folie.
Bien sçay que je fais desplaisance   Aux amoureux d'ainsi parler   Et que j'acquier leur malvueillance ;   Mais, s'il leur plaist me pardonner,   Je leur prometz qu'au par aler,   Quant leur chaleur est refroidie,   Ils trouveront que, sans doubter,   Ce n'est  fors que plaisant folie.
Prince, quant un prie d'amer,   Se l'autre s'i veult accorder,   Il n'y a plus, sans moquerie ;   Laissiez les ensemble jouer,   Ce n'est fors que plaisant folie !   Orlians a Bourgogne.
Beau frere, je vous remercie,   Car aidié m'avez grandement ;   Et oultre plus, vous certiffie   Que j'ay mon fait entierement ;   Il ne me fault plus riens qu'argent   Pour avancer tost mon passage :   Et pour en avoir prestement   Mettroye corps et ame en gage !   Il n'a marchant en Lombardie,   S'il m'en prestoit presentement,   Que ne fusse, toute ma vie,   Du cueur a son commandement.
Et tant que l'eusse fait content   Demourer vouldroie en servage,   Sans espargnier aucunement,   Mettroye corps et ame en gage.
Car se je suis en ma partie   Et oultre la mer franchement,   Dieu mercy, point ne me soussie   Que n'aye des biens largement.
Et desserviray loyaument   A ceulx qui m'ont, de bon courage,   Aidié ; sans faillir nullement,   Mettroye corps et ame en gage.
Qui m'ostera de ce tourment,   Il m'achetera plainement,   A tousjours més, a heritage :   Tout sien seray, sans changement,   Mettroye corps et ame en gage !   Orlians a Bourgogne.
Pour ce que je suis a present   Avec la gent vostre ennemie,   Il fault que je face semblant,   Faignant que ne vous ayme mye :   Non pour tant, je vous certiffie   Et vous pri que vueillez penser   Que je seray, toute ma vie,   Vostre loyaument, sans faulser.
Tous maulx de vous je voiz disant,   Pour aveugler leur faulse envye ;   Non pour tant, je vous ayme tant,   Ainsi m'aid la Vierge Marie,   Que je pry Dieu qu'il me maudye,   Se ne trouvez, au par aler,   Que vueil estre, quoy que nul dye,   Vostre loyaument, sans faulser.
Faignez envers moy mal talant,   A celle fin que nul n'espye   Nostre amour ; car par ce faisant,   Sauldray hors du mal qui me anuye.
Mais faictes que Bonne Foy lye   Noz cuers, qu'ilz ne puissent muer,   Car mon vouloir vers vous se plye,   Vostre loyaument, sans faulser.
Vous et moy avons maint servant   Que Convoitise fort mestrie ;   Il ne fault pas, ne tant ne quant,   Qu'ilz saichent nostre compaignie ;   Peu de nombre fault que manye   Noz fais secrez par bien celer,   Tant qu'il soit temps qu'on me publie   Vostre loyaument, sans faulser.
Tout mon fait saurez plus avant   Par le porteur en qui me fye ;   Il est leal et bien saichant,   Et se garde de janglerye.
Creez le, de vostre partie,   En ce qu'il vous doit raconter ;   Et me tenez, je vous en prie,   Vostre loyaument, sans faulser.
Dieu me fiere d'espidimie,   Et ma part es cieulx je renye,   Se jamais vous povez trouver   Que me faigne, par tromperie !   Vostre loyaument, sans faulser.
Par les fenestres de mes yeulx,   Ou temps passé, quant regardoie,   Avis m'estoit, ainsi m'ait Dieux,   Que de trop plus belles veoye   Qu'a present ne fais : mais j'estoie   Ravy en plaisir et lyesse,   Es mains de ma Dame Jennesse.
Or, maintenant que deviens vieulx,   Quant je lys ou livre de Joie,   Les lunectes prens pour le mieulx,   Par quoy la lettre me grossoye,   Et n'y voy ce que je souloie :   Pas n'avoye ceste foiblesse,   Es mains de ma Dame Jennesse.
Jeunes gens, vous deviendrez tieulx,   Se vivez et suivez ma voie ;   Car au jourduy n'a soubz les cieulx   Qui en aucun temps ne fouloye :   Puis faut que Raison son compte oye   Du trop despendu en simplesse,   Es mains de ma Dame Jennesse.
Dieu en tout, par grace, pourvoye,   Et ce qui nicement forvoye,   A son plaisir, en bien radresse   Es mains de ma Dame Jennesse !     Par les fenestres de mes yeulx   Le chault d'Amours souloit passer ;   Mais maintenant que deviens vieulx,   Pour la chambre de mon penser   En esté freschement garder,   Fermees les feray tenir,   Lessant le chault du jour aler   Avant que je les face ouvrir.
Aussi en yver le pluieux,   Qui vens et broillars fait lever,   L'air d'Amour epidimieux   Souvent par my se vient bouter ;   Si fault les pertuiz estouper,   Par ou pourroit mon cuer ferir ;   Le temps verray plus net et cler,   Avant que je les face ouvrir.
Desormais en sains et seur lieux,   Ordonne mon cuer demourer,   Et par Nonchaloir, pour le mieulx,   Mon medicin, soy gouverner ;   S'Amour a mes huyz vient hurter,   Pour vouloir vers mon cuer venir,   Seurté lui fauldra me donner,   Avant que je les face ouvrir.
Amours, vous venistes frapper   Pieça mon cuer, sans menacer ;   Or, ay fait mes logiz batir   Si fors que n'y pourrez entrer,   Avant que je les face ouvrir !     Ung jour a mon cuer devisoye,   Qui en secret a moy parloit,   Et en parlant lui demendoye   Se point d'espargne fait avoit   D'aucuns biens, quant Amours servoit ?   Il me dit que tresvoulentiers   La verité m'en compteroit,   Mais qu'eust visité ses papiers.
Quant ce m'eust dit, il print sa voye   Et d'avecques moy se partoit ;   Aprés entrer je le veoye   En ung comptouer qu'il avoit ;   La deça et dela queroit,   En cherchant plusieurs vieulx cayers,   Car le vray monstrer me vouloit,   Mais qu'eust visité ses papiers.
Ainsi, par un temps l'atendoye.
Tantost devers moy retournoit   Et me monstra, dont j'eux grant joye,   Ung livre qu'en sa main tenoit,   Ouquel dedens escript portoit   Ses faiz, au long et bien entiers,   Desquelz informer me feroit,   Mais qu'eust visité ses papiers.
Lors demenday se g'y liroye,   Ou se mieulx lire lui plaisoit ?   Il dit que trop peine prendroye.
Pourtant a lire commançoit ;   Et puis getoit et assommoit   Le conte des biens et dangiers   Tout a ung ; vy que revendroye,   Mais qu'eust visité ses papiers.
Lors dy :  « Jamais je ne cuidoye,   Ne nul autre ne le croiroit,   Qu'en amer, ou chascun s'employe,   De prouffit n'eust plus grant exploit ;   Amours ainsi les gens deçoit,   Plus ne m'aura en telz santiers.
Mon cuer bien efacier pourroit,   Mais qu'eust visité ses papiers.
»   Amours savoir ne me devroit   Mal gré, se blasme ses mestiers ;   Il verroit mon gaing bien estroit,   Mais qu'eust visité ses papiers.
En tirant d'Orleans a Blois,   L'autre jour par eaue venoye.
Si rencontré, par plusieurs foiz,   Vaisseaux, ainsi que je passoye,   Qui singloient leur droicte voye   Et aloient legierement,   Pour ce qu'eurent, comme veoye,   A plaisir et a gré le vent.
Mon cueur, Penser et moy, nous troys,   Les regardasmes a grant joye,   Et dit mon cueur a basse vois :    « Voulentiers en ce point feroye,   De Confort la voille tendroye,   Se je cuidoye seurement   Avoir, ainsi que je vouldroye,   A plaisir et a gré le vent.
Mais je treuve le plus des mois,   L'eaue de Fortune si quoye,   Quant ou bateau du Monde vois,   Que, s'avirons d'Espoir n'avoye,   Souvent en chemin demouroye,   En trop grant ennuy longuement ;   Pour neant en vain actendroye   A plaisir et a gré le vent ! »   Les nefz dont cy devant parloye   Montoient, et je descendoye   Contre les vagues de Tourment ;   Quant il lui plaira, Dieu m'envoye   A plaisir et a gré le vent.
L'autre jour je fis assembler   Le plus de conseil que povoye,   Et vins, bien au long, raconter   Comment deffié me tenoye,   Comme par lectres monstreroye   De Merencolie et Douleur ;   Pourquoy conseiller me vouloye   Par les Trois Estas de mon cueur.
Mon advocat prist a parler,   Ainsi qu'anformé je l'avoye ;   Lors vissiez mes amis pleurer,   Quant sceurent le point ou j'estoye ;   Non pourtant, je les confortoye,   Qu'a l'aide de Nostre Seigneur,   Bon remede je trouveroye   Par les Trois Estas de mon cueur.
Espoir, Confort, Loyal Penser,   Que mes chiefz conseillers nommoye,   Se firent fors, sens point doubter,   Se par eulx je me gouvernoye,   De me trouver chemin et voye   D'avoir brief secours de Doulceur,   Avecques l'aide que j'aroye   Par les Trois Estas de mon cueur.
Prince, Fortune me guerroye   Souvent a tort et par rigueur :   Raison veult que je me pourvoye   Par les Trois Estas de mon cueur.
Je meurs de soif en couste la fontaine ;   Tremblant de froit ou feu des amoureux ;   Aveugle suis, et si les autres maine ;   Povre de sens, entre saichans l'un d'eulx ;   Trop negligent, en vain souvent songneux ;   C'est de mon fait une chose faiee,   En bien et mal par Fortune menee.
Je gaingne temps, et pers mainte sepmaine ;   Je joue et ris, quant me sens douloreux ;   Desplaisance j'ay d'esperance plaine ;   J'atens bon eur en regret engoisseux ;   Rien ne me plaist, et si suis desireux ;   Je m'esjoïs, et cource a ma pensee,   En bien et mal par Fortune menee.
Je parle trop, et me tais a grant paine ;   Je m'esbays, et si suis couraigeux ;   Tristesse tient mon confort en demaine ;   Faillir ne puis, au mains a l'un des deulx ;   Bonne chiere je faiz quant je me deulx ;   Maladie m'est en santé donnee,   En bien et mal par Fortune menee.
Prince, je dy que mon fait maleureux   Et mon prouffit aussi avantageux,   Sur ung hasart j'asserray quelque annee,   En bien et mal par Fortune menee.
Comment voy je ses Anglois esbays !   Resjoys toy, franc royaume de France.
On apparçoit que de Dieu sont hays,   Puis qu'ilz n'ont plus couraige ne puissance.
Bien pensoient, par leur oultrecuidance,   Toy surmonter et tenir en servaige,   Et ont tenu a tort ton heritaige.
Mais a present Dieu pour toy se combat   Et se monstre du tout de ta partie ;   Leur grant orgueil entierement abat,   Et t'a rendu Guyenne et Normandie.
Quant les Anglois as pieça envays,   Rien n'y valoit ton sens ne ta vaillance.
Lors estoies ainsi que fut Tays   Pecheresse qui, pour faire penance,   Enclouse fut par divine ordonnance.
Ainsi as tu esté en reclusaige   De Desconfort et Douleur de couraige.
Et les Anglois menoient leur sabat   En grans pompes, baubans et tiranie.
Or a tourné Dieu ton dueil en esbat,   Et t'a rendu Guyenne et Normandie.
N'ont pas Anglois souvent leurs rois trays ?   Certes ouyl, tous en ont congnoissance.
Et encore le roy de leur pays   Est maintenant en doubteuse balance ;   D'en parler mal chascun Anglois s'avance ;   Assez monstrent, par leur mauvais langaige,   Que voulentiers lui feroient oultraige.
Qui sera Roy entr'eux est grant desbat ;   Pour ce, France, que veulx tu que te dye ?   De sa verge Dieu les pugnist et bat   Et t'a rendu Guyenne et Normandie.
Roy des Françoys, gangné as l'avantaige !   Parfaiz ton jeu, comme vaillant et saige,   Maintenant l'as plus belle qu'au rabat.
De ton bon eur, France, Dieu remercie ;   Fortune en bien avecques toy s'embat   Et t'a rendu Guyenne et Normandie.
On parle de religion   Qui est d'estroicte gouvernance,   Et par ardant devocion,   Portent mainte dure penance ;   Mais, ainsi que j'ay congnoissance,   Et selon mon entencion,   Entre tous j'ay compassion   Des amoureux de l'observance.
Tousjours par contemplacion   Tiennent leurs cueurs raviz en transe,   Pour venir par perfection   Au hault Paradis de Plaisance ;   Chault, froit, soif et fain d'esperance   Seuffrent en mainte nacion ;   Telle est la conversacion   Des amoureux de l'observance.
Piez nuz, de Consolacion   Quierent l'aumosne ; d'alegeance   Or ne veulent ne pension,   Fors de Pitié : povre pitance,   En bissacs plains de Souvenance,   Pour leur simple provision !   N'est ce saincte condicion   Des amoureux de l'observance ?   Des bigotz ne quiers l'acointance,   Ne loue leur oppinion,   Mais me tiens, par affection,   Des amoureux de l'observance !    Vidimus de la dite obligation par le duc d'Orlians.
A ceulx qui verront ces presentes,   Le bailli d'Amoureux Espoir,   Salut plain de bonnes ententes.
Mandons et faisons assavoir   Que le tabellion Devoir,   Juré des contraux en amours,   A veu nouvellement, a Tours,   De Vaillant l'obligacion   Entiere de bien vraye sorte,   Dont en fait la relacion,   Ainsi que ce vidimus porte.
A double queue, par patentes,   En cire vert, pour dire voir,   S'oblige, soubzmectant ses rentes,   Cuer, corps et biens, sans decevoir,   Dessoubz le seeau d'autruy vouloir,   Pour recouvrer Joyeux Secours,   Qu'il a desservy par mains jours ;   Faisant ratiffication,   Ledit notaire le rapporte   Par sa certiffication,   Ainsi que ce vidimus porte.
Et deust il mettre tout en ventes,   Des biens qu'il pourra recevoir   Veult paier ses debtes contentes,   Tant qu'on pourra apparcevoir   Qu'il fera trop plus que povoir,   Combien qu'ait eu d'estranges tours   Qui lui sont venuz a rebours ;   En soit faicte informacion,   Car a Leaulté se conforte   Qu'en fera la probacion,   Ainsi que ce vidimus porte.
Pour plus abreviacion,   De l'an et jour je me deporte,   On en voit declairacion,   Ainsi que ce vidimus porte.
Par le duc d'Orliens.
Bon regime sanitatis   Pro vobis, neuf en mariage ;   Ne de vouloirs effrenatis  Abusez nimis en mesnage ;   Sagaciter menez l'ouvrage,   Ainsi fait homo sapiens,   Testibus les phisiciens.
Premierement, caveatis   De coitu trop a oultrage ;   Car, se souvent hoc agatis,   Conjunx le vouldra par usage   Chalenger, velud heritaige,   Aut erit quasi hors du sens,   Testibus les phisiciens.
Oultre plus, non faciatis   Ut Philomena ou boucaige,   Se voz amours habeatis,   Qui siffle carens de courage   Cantendi, mais monstrés visage   Joyeux et sitis paciens,   Testibus les phisiciens.
Prince, miscui en potage   Latinum et françois langage,   Docens loiaulx advisemens,   Testibus les phisiciens.
En la forest de Longue Actente,   Chevauchant par divers sentiers   M'en voys, ceste annee presente,   Ou voyage de Desiriers.
Devant sont allez mes fourriers   Pour appareiller mon logeis   En la cité de Destinee ;   Et pour mon cueur et moy ont pris   L'ostellerie de Pensee.
Je mayne des chevaulx quarente   Et autant pour mes officiers,   Voire, par Dieu, plus de soixante,   Sans les bagaiges et sommiers.
Loger nous fauldra par quartiers,   Se les hostelz sont trop petis ;   Toutesfoiz, pour une vespree,   En gré prendray, soit mieulx ou pis,   L'ostellerie de Pensee.
Je despens chascun jour ma rente   En maintz travaulx avanturiers,   Dont est Fortune mal contente   Qui soutient contre moy Dangiers ;   Mais Espoirs, s'ilz sont droicturiers   Et tiennent ce qu'ilz m'ont promis,   Je pense faire telle armée   Qu'auray, malgré mes ennemis,   L'ostellerie de Pensee.
Prince, vray Dieu de paradis,   Vostre grace me soit donnee,   Telle que treuve, a mon devis,   L'ostellerie de Pensée.
Je cuide que ce sont nouvelles,   J'oy nouveau bruit, et qu'est ce la ?   Helas ? pourray je savoir d'elles   Quelque chose qui me plaira.
Car j'ay desiré, long temps a,   Qu'Espoir m'estraynast de liesse ;   Je ne sçay pas qu'il en fera,   Le beau menteur plain de promesse.
S'il ne sont ou bonnes ou belles,   Auffort, mon cueur endurera,   En actendant d'avoir de celles   Que Bon Eur lui apportera,   Et de l'endormye beuvra   De Nonchaloir ; en sa destresse,   Espoir plus ne l'esveillera,   Le beau menteur plain de promesse.
Pour ce mon cuer, se tu me celles   Reconfort, quant vers toy vendra,   Tu feras mal, car tes querelles   J'ay gardees, or y perra ;   Adviengne qu'avenir pourra !   Je suis gouverné par Vieillesse,   Qui de legier n'escoutera   Le beau menteur plain de promesse.
Ma bouche plus n'en parlera,   Raison sera d'elle maistresse ;   Mais, au derrain, blasmé sera   Le beau menteur plain de promesse.
N'a pas longtemps qu'escoutoye parler   Ung amoureux qui disoit a s'amye :    « De mon estat plaise vous ordonner,   Sans me laissier ainsi finer ma vie ;   Je meurs pour vous, je le vous certiffie ! »   Lors respondit la plaisante aux doulx yeulx :    « Assez le croy, dont je vous remercie,   Que m'aymez bien, et vous encores mieulx.
Il ne fault ja vostre pousse taster ;   Fievre n'avez que de merencolie,   Vostre orine ne aussi regarder :   Tost se garist legiere maladie.
Medecine devez prendre d'oublye ;   D'autres ay veu trop pis, en plusieurs lieux,   Que vous n'estes ; et, pour ce, je vous prie   Que m'aymez bien, et vous encores mieulx.
Je ne vueil pas de ce vous destourber   Que ne m'amiez de vostre courtoysie ;   Mais que pour moy doyez mort endurer,   De le croire ce me seroit folye ;   Pensez de vous, et faictes chiere lye ;   J'en ay ouy parler assez de tieulx   Qui sont tous sains, quoyque point ne desnye   Que m'aimez bien, et vous encores mieulx.
Telz beaulx parlers ne sont en compaignie   Qu'esbatemens, entre jeunes et vieulx ;   Contente suis, combien que je m'en rye,   Que m'aymez bien, et vous encores mieulx ! »     Portant harnoys rouillé de Nonchaloir,   Sus monture foulee de Foiblesse,   Mal abillé de Desireus Vouloir,   On m'a croizé, aux montres de Liesse,   Comme cassé des gaiges de Jeunesse.
Je ne congnois ou je puisse servir ;   L'arriereban a fait crier Vieillesse.
Las ! fauldra il son soudart devenir ?   Le bien que puis avecques elle avoir   N'est que d'un peu d'atrempee sagesse ;   En lieu de ce, me fauldra recevoir   Ennuy, Soussy, Desplaisir et Destresse ;   Par Dieu ! Bon Temps, mal me tenez promesse !   Vous me deviez contre elle soustenir,   Et je voy bien qu'elle sera maistresse.
Las ! fauldra il son soudart devenir ?   Foibles jambes porteront Bon Vouloir,   Puis qu'ainsi est endurant en humblesse,   Prenant confort d'un bien joyeux espoir,   Quant, Dieu mercy, Maladie ne presse,   Mais loing se tient, et mon corps point ne blesse ;   C'est ung tresor que doy bien chier tenir,   Veu que la fin de menasser ne cesse.
Las ! fauldra il son soudart devenir ?   Prince, je dy que c'est peu de richesse   De ce monde ne de tout son plaisir ;   La mort depart ce qu'on tient a largesse.
Las ! fauldra il son soudart devenir ?     Dieu vueille sauver ma galee   Qu'ay chargee de marchandise   De mainte diverse pensee   En pris de Loyaulté assise ;   Destourbee ne soit, ne prise   Des robeurs, escumeurs de mer !   Vent, ne maree ne lui nuyse,   A bien aler et retourner !   A Confort l'ay recommandee,   Qu'il en face tout a sa guise,   Et pencarte lui ay baillee   Qui d'estranges pays devise,   Affin que dedens il advise   A quel port pourra arriver,   Et le chemin a chois eslise,   A bien aler et retourner.
Pour acquitter joye empruntee   L'envoye, sans espargner mise ;   Riche deviendray, quelque annee,   Se mon entente n'est surprise ;   Conscience n'auray reprise   De gaing a tort ; au paraler,   En eur viengne mon entreprise,   A bien aler et retourner.
Prince, se maulx Fortune atise,   Sagement s'il fault gouverner :   Le droit chemin jamais ne brise,   A bien aler et retourner.
Ha ! Dieu d'Amours, ou m'avez vous logié !   Tout droit ou trait de Desir et Plaisance,   Ou, de legier, je puis estre blecié   Par Doulz Regart et Plaisant Atraiance,   Jusqu'a la mort, dont trop suis en doubtance ;   Pour moy couvrir prestez moy ung pavaiz :   Desarmé suis, car pieça mon harnaiz   Je le vendy, par le conseil d'Oiseuse,   Comme lassé de la guerre amoureuse.
Vous savez bien que me suis esloingné,   Des long temps a, d'amoureuse vaillance,   Ou j'estoye moult fort embesoingné   Quant m'aviez en vostre gouvernance.
Or en suis hors : Dieu me doint la puissance   De me garder que n'y rentre jamais !   Car, quant congneu j'ay les amoureux faiz,   Retrait me suis de vie si peneuse,   Comme lassé de la guerre amoureuse.
Et non pourtant, j'ay esté advisé   Que Bel Acueil a fait grant aliance   Encontre moy, et qu'il est embuschié   Pour me prendre, s'il peut, par decevance.
Ung de ses gens, appelé Acointance,   M'assault tousjours ; mais souvent je me taiz,   Monstrant semblant que je ne quier que paiz,   Sans me bouter en paine dangereuse,   Comme lassé de la guerre amoureuse.
Voisent faire jeunes gens leurs essaiz,   Car reposer je me vueil desormaiz ;   Plus cure n'ay de pensee soingneuse,   Comme lassé de la guerre amoureuse.
Yeulx rougis, plains de piteux pleurs,   Fourcelle d'espoir reffroidie,   Teste enrumée de douleurs   Et troublee de frenesie,   Corps perclus sans plaisance lie,   Cueur du tout pausmé en rigueurs,   Voy souvent avoir a plusieurs   Par le vent de Merencolie.
Migraine de plaingnans ardeurs,   Transe de sommeil mipartie,   Fievres frissonnans de maleurs,   Chault ardant fort en reverie,   Soif que Confort ne rassasie,   Dueil baigné en froides sueurs,   Begayant et changeant couleurs,   Par le vent  de Merencolie.
Goute tourmentant en langueurs,   Colique de forcenerie,   Gravelle de soings assailleurs,   Rage de desirant folie,   Anuys enflans d'ydropisie,   Maulx ethiques, aussi ailleurs,   Assourdissent les escouteurs,   Par le vent  de Merencolie.
Guerir ne se puet maladie   Par phisique, ne cireurgie,   Astronomians n'enchanteurs,   Des maulx que seuffrent povres cueurs   Par le vent  de Merencolie.
Ce que l'ueil despend en plaisir,   Le cuer l'achete chierement,   Et, quant vient a compte tenir,   Raison, president sagement,   Demande pourquoy et comment   Est despendue la richesse   Dont Amours deppart largement,   Sans grant espargne de liesse.
Lors respond Amoureux Desir :   Amours me fist commandement   De Joyeuse Vie servir   Et obeir entierement ;   Et, s'ay failly aucunement,   Ou n'en doit blasmer que Jeunesse   Qui m'a fait ouvrer sotement,   Sans grant espargne  de liesse.
Pas ne mouray sans repentir,   Car je m'en repens grandement ;   Trouvé m'y suis pis que martir,   Souffrant maint doloureux tourment ;   Desormais en gouvernement   Me metz et es mains de Vieillesse,   Bien sçay qu'y vivray soubrement,   Sans grant  espargne de liesse.
Le temps passe comme le vent,   Il n'est si beau jeu qui ne cesse,   En tout fault avoir finement   Sans grant espargne  de liesse !      « Je, qui suis Fortune nommee,   Demande la raison pourquoy   On me donne la renommee   Qu'on ne se puet fier en moy   Et n'ay ne fermeté ne foy ?   Car, quant aucuns en mes mains prens,   D'en bas je les monte en haultesse   Et d'en hault en bas les descens,   Monstrant que suis Dame et maistresse.
En ce, je suis a tort blasmee,   Tenant l'usage de ma loy   Que de long temps m'a ordonnee   Dieu, sur tous le souverain Roy,   Pour donner au monde chastoy.
Et se de mes biens je despens   Souventesfoiz, a grant largesse,   Quant bon me semble les suspens,   Monstrant que suis Dame et maistresse.
C'est ma maniere acoustumee,   Chascun le scet, comme je croy,   Et n'est pas nouvelle trouvee,   Mais fays ainsi comme je doy.
Me mocquant, je les monstre au doy   Tous ceulx qui en sont malcontens ;   En gré prengnent joye ou destresse,   Qu'ayent l'un des deux me conscens,   Monstrant que suis Dame et maistresse.
Sur ce, s'advise qui a sens,   Soit en jeunesse ou en vieillesse ;   Et qui ne m'entent, je m'entens,   Monstrant que suis Dame et maistresse.
»     Fortune, je vous oy complaindre   Qu'on vous donne renom, a tort,   De savoir et aider et faindre,   Donnant plaisir et desconfort ;   C'est vray : et, encore plus fort,   Souventesfoiz, contre raison,   Boutez de hault plusieurs en bas,   Et de bas en hault ; telz debas   Vous usez en vostre maison.
Bien savez de Plaisance paindre   Et d'Espoir, quand prenez depport,   Aprés effacer et destaindre   Toute joye, sans nul support,   Et mener a douloureux port,   Ne vous chault en quelle saison.
Jamais vous n'ouvrez par compas ;   Beaucoup pis que je ne dy pas   Vous usez en vostre maison.
Pour Dieu, vueillez vous en reffraindre,   Affin qu'on ne face rapport,   Qui vouldra vostre fait actaindre,   Que vous soyez digne de mort.
Vostre maniere chascun mort,   Plus qu'autre, sans comparaison,   Qui regarde par tous estas.
Anuy et meschief, a grant tas,   Vous usez en vostre maison.
Ne jouez plus de vostre sort,   Car trop le passez oultre bort,   Se gens ne laissez en pais, on   Appellera les advocas   Qui plaideront que tresfaulx cas   Vous usez  en vostre maison !      « Or ça, puisque il fault que responde   Moy, Fortune, je parleray :   Sy grant n'est, ne puissant ou monde,   A qui bien parler n'oseray.
J'ay fait, faiz encore, et feray   Ainsi que bon me semblera   De ceulx qui sont soubz ma puissance ;   Parle qui parler en vouldra,   Je n'en feray qu'a ma plaisance.
Quant les biens, qui sont en la ronde,   Sont miens, et je les donneray   Par grant largesse, dont j'abonde,   Et aprés je les reprandray,   Certes, a nul tort ne feray.
Qui esse qui m'en blamera ?   Je l'ay ainsi d'acoustumance.
En gré le preigne qui poura,   Je n'en feray qu'a ma plaisance.
En raison jamais ne me fonde,   Mais mon vouloir acompliray ;   Les aucuns convient que confonde,   Et les autres avanceray ;   Mon propos souvent changeray,   En plusieurs lieux, puis ça, puis la,   Sans regle ne sans ordonnance.
Ou est il qui m'en gardera ?   Je n'en feray qu'a ma plaisance.
On escript : Tant qu'il nous plaira,   Es lettres des seigneurs de France ;   Pareillement de moy sera :   Je n'en feray qu'a ma plaisance.
»     Fortune, vray est vostre comte   Que, quant voz biens donné avez,   Vous les reprenés ; mais c'est honte   Et don d'enfant, bien le savez.
Ainsi faire ne le devez.
Voz faiz vous mectez a l'enchiere,   Chascun ce qu'il en peut en a   Et ne vous chault comment tout va ;   Pour Dieu, changez vostre maniere !   ...
Escollier de Merencolie,   A l'estude je suis venu,   Lettres de mondaine clergie   Espelant a tout ung festu,   Et moult fort m'y treuve esperdu.
Lire n'escripre ne sçay mye,   Dez verges de Soussy batu,   Es derreniers jours de ma vie.
Pieça, en jennesse fleurie,   Quant de vif entendement fu,   J'eusse apris en heure et demye   Plus qu'a present ; tant ay vesqu   Que d'engin je me sens vaincu ;   On me deust bien, sans flaterie,   Chastier, despoillié tout nu,   Es derreniers jours de ma vie.
Que voulez vous que je vous die ?   Je suis pour ung asnyer tenu,   Banny de Bonne Compaignie,   Et de Nonchaloir retenu   Pour le servir.
Il est conclu !   Qui vouldra, pour moy estudie :   Trop tart je m'y suis entendu,   Es derreniers jours de ma vie.
Se j'ay mon temps mal despendu,   Fait l'ay, par conseil de Follye ;   Je m'en sens et m'ens suis sentu,   Es derreniers jours de ma vie !     L'autre jour tenoit son conseil,   En la chambre de ma pensee,   Mon cueur qui faisoit appareil   De deffence contre l'armee   De Fortune, mal advisée,   Qui guerryer vouloit Espoir,   Se sagement n'est reboutee,   Par Bon Eur et Loyal Vouloir.
Il n'est chose soubz le souleil   Qui tant doit estre desiree   Que Paix ; c'est le don non pareil   Dont Grace fait tousjours livree   A sa gent qu'a recommandee ;   Fol est qui ne la veult avoir,   Quant elle est offerte et donnee   Par Bon Eur et Loyal Vouloir.
Pour Dieu, laissons dormir Traveil ;   Ce monde n'a gueres duree,   Et Paine, tant qu'elle a sommeil,   Souffrons que prengne reposee.
Qui une foiz l'a esprouvee   La doit fuyr, de son povoir :   Par tout doit estre deboutee,   Par Bon Eur et loyal Vouloir.
Dieu nous doint bonne destinee,   Et chascun face son devoir,   Ainsi ne sera redoubtee   Par Bon Eur et Loyal Vouloir.
En la chambre de ma pensee,   Quant j'ay visité mes tresors,   Maintesfoiz la treuve estoffee   Richement de plaisans confors.
A mon cueur je conseille lors   Qu'i prenons nostre demouree,   Et que par nous soit bien gardee   Contre tous ennuyeux rappors.
Car Desplaisance maleuree   Essaye souvent ses effors,   Pour la conquester par emblee   Et nous bouter tous deux dehors ;   Se Dieu plaist, assez sommes fors   Pour bien tost rompre son armee,   Se d'Espoir banyere est portee   Contre tous ennuyeux rappors.
L'inventoire j'ay regardee   De noz meubles, en biens et corps ;   De legier ne sera gastee,   Et si ne ferons a nulz tors.
Mieulx aymerions estre mors,   Mon cueur et moy, que courrocee   Fust Raison, sage et redoubtee,   Contre tous ennuyeux rappors.
Demourons tous en bons accors,   Pour parvenir a joyeux pors :   Ou monde, qui a peu duree,   Soustenons Paix, la bien amee,   Contre tous ennuyeux rappors.
Je n'ay plus soif, tairie est la fontaine ;   Bien eschauffé, sans le feu amoureux ;   Je voy bien cler, ja ne fault c'on me maine ;   Folie et Sens me gouvernent tous deux ;   En Nonchaloir resveille sommeilleux ;   C'est de mon fait une chose meslee,   Ne bien, ne mal, d'aventure menee.
Je gaingne et pers, m'escontant par sepmaine ;   Ris, Jeux, Deduiz, je ne tiens conte d'eulx ;   Espoir et Dueil me mettent hors d'alaine ;   Eur, me flatent, si m'est trop rigoreux ;   Dont vient cela que je riz et me deulz ?   Esse par sens ou folie esprouvee ?   Ne bien, ne mal, d'aventure menee.
Guerdonné suis de malleureuse estraine ;   En combatant, je me rens couraigeux ;   Joye et Soussy m'ont mis en leur demaine ;   Tout desconfit, me tiens au ranc des preux ;   Qui me saroit desnoer tous ses neux ?   Teste d'assier y fauldroit, fort armee,   Ne bien, ne mal, d'aventure menee.
Veillesse fait me jouer a telz jeux,   Perdre et gaingner, et tout par ses conseulx ;   A la faille j'ay joué ceste annee,   Ne bien, ne mal, d'aventure menee.
Pourquoy m'as tu vendu, Jennesse,   A grant marchié, comme pour rien,   Es mains de ma Dame Viellesse   Qui ne me fait gueres de bien ?   A elle peu tenu me tien,   Mais il convient que je l'endure,   Puis que c'est le cours de nature.
Son hostel de noir de Tristesse   Est tandu ; quant dedans je vien,   G'y voy l'istoire de Destresse   Qui me fait changer mon maintien   Quant la ly, et maint mal soustien ;   Espargnee n'est creature,   Puis que c'est le cours de nature.
Prenant en gré ceste rudesse,   Le mal d'aultruy conpare au myen ;   Lors me tance Dame Sagesse,   Adoncques en moy je revien,   Et croy de tout le conseil sien   Qui est en ce plain de droiture,   Puis que c'est le cours de nature.
Dire ne saroye conbien   Dedans mon cueur mal je retien,   Serré d'une vielle sainture,   Puis que c'est le cours de nature.
Mon cueur vous adjourne, Viellesse,   Par Droit, huissier de parlement,   Devant Raison qui est maistresse   Et juge de vray jugement.
Depuis que le gouvernement   Avez eu de luy et de moy,   Vous nous avez, par tirennye,   Mis es mains de Merencolie   Sans savoir la cause pourquoy.
Par avant nous tenoit Jennesse   Et nourrissoit si tendrement,   En plaisir, confort et liesse,   Et tout joyeulx esbatement ;   Or faictez vous tout autrement.
Se vous est honte, sur ma foy,   Car en douleur et maladie   Nous faictez user nostre vie,   Sans savoir la cause pourquoy !   De quoy vous sert ceste destresse   A donner sans aleigement ?   Cuidés vous pour telle rudesse   Avoir honneur aucunement ?   Nennil, certez, car vrayement   Chascun vous moustrera au doy,   Disant : La vielle rassoutie   Tient tous maulx en sa compaignie,   Sans savoir la cause pourquoy.
Ce saint Martin, presentement   Qu'avocas font commencement   De plaidier les faiz de la loy,   Prenez bon conseil, je vous prie :   Ne faictez desbat ne partie   Sans savoir la cause pourquoy.
Chascun s'ébat au myeulx mentir,   Et voulentiers je l'aprendoye ;   Mais maint mal j'en voy advenir,   Par quoy savoir ne le vouldroye.
De mantir par deduit ou joye   Ou par passe temps ou plaisir,   Ce n'est point mal fait, sans faillir,   Se faulceté ne s'y employe.
Faulx menteurs puisse l'en couvrir,   Sur les montaignes de Savoye,   De naige, tant que revenir   Ne puissent par chemin ne voye,   Jucques querir je les renvoye !   Pour Dieu, laissez les la dormir ;   Ilz ne scevent de riens servir,   Se faulceté ne s'i employe.
Pourquoy se font il tant haïr ?   Vueulent il que l'en les guerroye ?   Cuident il du monde tenir   Tous les deulx boux de la courroye ?   C'est folie, que vous diroye !   Leur prouffit puissent parfournir,   Et laissent les autres chevir,   Se faulceté ne s'y enploye.
Paix crie, Dieu la nous octroye !   C'est ung tresor qu'on doit cherir,   Tous biens s'en pevent ensuïr :   Se faulceté ne s'y enploye.
.
