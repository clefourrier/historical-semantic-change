La campagne et la bataille de Granson 1.
Louis XI , Charles le Téméraire et les Suisses.
-  Or , le duc de Bourgongne ayant conquis toute Lorraine et receü du roy Sainct-Quentin , Han et Bohan et le meuble dudict connestable , estoit en parolle avecques le roy de se appointer à Auxerre , et le roy et luy se devoyent entreveoir sur une rivière et semblable pont de celuy qui fut faict à Pecquigny à la veüe du roy et du roy Edouard d' Angleterre.
Et sur ceste matière alloient et venoient gens et vouloit ledict duc laisser reposer son armée , qui estoit très fort deffaicte , tant à cause de Nuz que de la guerre de Lorraine , et le demourant vouloit - il envoyer en garnison en aucunes places , tant du conte de Romont comme autres , près des villes de Berne et de Fribourg , ausquelles il vouloit faire la guerre , tant pour ce qu' ilz la luy avoient faicte , estant devant Nuz , que aussy pour ce qu' ilz avoyent aydé à luy oster la conté de Ferrette , comme avez ouy , et avoyent osté audit conte de Romont partie de sa terre.
Le roy le sollicitoit fort de ceste veüe et qu' il laissast en paix ces povres gens de Suysses , en faisant reposer son armée.
Lesditz Suysses le sentans si près d' eulx , luy envoyèrent leur embassade et offroyent rendre ce qu' ilz avoyent prins dudict seigneur de Romont ; ledit conte de Romont le sollicitoit , d' autre costé , de le venir secourir en personne.
Ledit duc laissa le saige conseil et celuy qui povoit estre comme le meilleur en toutes façons , veü la saison et l' estat en quoy estoit son armée , et delibera d' aller contre eulx.
Entre le roy et luy fut appointé et baillé lettres que , pour le faict de Lorraine , ilz n' entreroient point en debat.
Ledit duc , party de Lorraine avecques ceste armée , entra en Bourgongne , où les embassadeurs de ces vieilles ligues d' Allemaigne qu' on appelle Suysses revindrent devers luy , faisans plus grandz offres que devant ; et , oultre la restitution , luy offroyent laisser toutes les alliances qui seroient contre son vouloir , et par especial celle du roy , et devenir ses alliéz et le servir de six mil hommes , à assez petit payement , contre le roy , toutes les fois qu' il les en requerroit.
A riens ne voulut ledit duc entendre , et jà le conduysoit son malheur.
Ceulx qu' on appelle en ce quartier les Nouvelles Alliances , ce sont les villes de Basle et Strasbourg et autres villes imperialles qui sont au long de ceste rivière de Rin , lesquelles , d' ancienneté , avoient esté ennemyes desdictz Suysses , en faveur du duc Sigismont d' Autriche , duquel ilz estoient alliéz par le temps qu' il avoit guerre avecques lesditz Suysses ; et , depuys , s' estoient joinctz avec les dessusditz Suysses et faict alliance pour dix ans , et aussy le duc Sigismond.
Et se feït ladicte alliance par la conduycte du roy et à son prochatz et à ses despens , comme avez veü ailleurs , à l' heure que la conté de Ferrette fut ostée des mains du duc de Bourgongne et que , à Basle , firent mourir messire Pierre de Archambault , gouverneur dudit pays pour ledict duc : lequel Archambault fut bien cause de cest inconvenient , qui fut bien grant pour ledit duc , car tous ses autres maulx en vindrent.
Ung prince doit bien avoir l' oeil quelz gouverneurs il mect en ung pays nouveau joinct à sa seigneurie ; car , en lieu de les traicter en grant doulceur et en bonne justice et faire myeulx qu' on ne leur avoit faict le temps passé , cestuy-cy feït tout le contraire , car il les traicta en grant violance et par grand rappine : et mal luy en print et à son maistre et à maint homme de bien.
Ceste alliance que le roy conduysit , dont j' ay parlé , tourna à grant prouffit audict seigneur , et plus que la pluspart des gens n' entendent.
Et croy que ce fut une des plus saiges choses qu' il fist oncques en son temps et plus au dommaige de ses ennemys.
Car deffaict que fut le duc de Bourgongne , oncques puis ne trouva homme qui osast haulser la teste contre luy ne contredire à son vouloir , j' entendz de ceulx qui estoient ses subjectz et en son royaume , car tous les autres ne navigoyent que soubz le vent de cestuy-là.
Par quoy fut grant oeuvre de allier ledict duc Sigismond d' Autriche et ceste Nouvelle Alliance avecques ces Suysses , dont si long temps avoyent esté ennemys ; et ne se feït point sans grand despence et sans faire maintz voyages.
2.
Icy parle de la bataille de Granson et comme le duc de Bourgongne y fut deffaict.
-  Après que ledict duc eut rompu aux Suysses l' esperance de povoir trouver appoinctement avecques luy , ilz retournèrent advertir leurs gens et et s' aprester pour se deffendre.
Et luy approcha son armée du pays de Vaulx , en Savoye , que lesdictz Suysses avoyent prins sur monsr de Romont , comme dit est , et print trois ou quattre places qui estoient à monsr de Chasteauguyon , que lesdictz Suysses tenoient , et les deffendirent mal.
Et de là alla mestre le siège devant une place appellée Granson , laquelle estoit aussi audict seigneur de Chasteauguyon.
Et y avoit , pour lesditz Suysses , sept ou huict cens hommes bien choisiz , pour ce que c' estoit près d' eulx et la vouloyent bien deffendre.
Ledict duc avoit assez grant armée , car de Lombardie luy venoit à toute heure gens et des subjectz de ceste maison de Savoye et aymoyt mieulx les estranges que ses subjectz , dont il povoit finer assez et de bons ; mais la mort du connestable luy aydoit bien à avoir deffiance d' eulx avecques d' autres ymaginations.
Son artillerie estoit grande et bonne et estoit en grant pompe en cest ost pour se montrer à ces embassades qui venoyent d' Ytalie et d' Allemaigne ; et avoit toutes ses meilleures bagues et de sa vaisselle beaucoup et largement autres paremens.
Et avoit de grans fantasies en sa teste , sur le faict de ceste duché de Millan où il entendoit avoir des intelligences.
Assiégé qu' il eut ladicte place de Granson et tiré par aucuns jours , se rendirent à luy ceulx de dedans à sa voulenté , lesquelz il feït tous mourir.
Les Suysses s' estoient assembléz , et non point en grant nombre , comme ay ouy compter à plusieurs d' entre eulx.
Car de leurs terres ne se tirent point les gens que l' on pense , et encores moins lors que maintenant : car depuis ce temps la pluspart ont laissé le labeur pour se faire gens de guerre.
De leurs alliéz en avoit peu entre eulx , car ilz estoient contraintz se haster pour secourir la place ; et , comme ilz furent aux champs , ilz sceürent la mort de leurs gens.
Le duc de Bourgongne , contre l' oppinion de ceulx à qui il en demanda , delibera aller au devant d' eulx à l' entrée des montaignes , où ilz estoient encores , qui estoit bien son desadvantaige , car ilz estoient bien en lieu advantageux pour les attendre et cloz de son artillerie et partie d' un lac , et n' y avoit nulle apparence qu' ilz luy eussent sceü porter dommaige.
Il avoit envoyé cent archiers garder certain passaige à l' encontre de ceste montaigne et rencontrèrent ces Suysses.
Et luy se meïst en chemin , la pluspart de son armée estant encores en la plaine.
Les premiers cuydèrent retourner pour se joindre avec les autres.
Les menuz gens qui estoient tous derrière cuydèrent que ceulx-là fouyssent et se misdrent à la fuytte ; et peu à peu se commença à retirer ceste armée vers le champ , faisans aucuns très bien leur devoir.
Fin de compte , quant ilz vindrent jusques à leur ost , ilz ne s' essayèrent point de se deffendre et tout se mist à la fuytte.
Et gaingnèrent les Allemans son champ et son artillerie et toutes les tentes et pavillons de luy et de ses gens , dont il y avoit grant nombre , et d' autres biens infiniz , car riens ne se saulva que les personnes ; et furent perdues toutes les grandz bagues dudit duc , mais de gens , pour ceste fois , ne perdit que sept hommes d' armes.
Tout le demourant fuyt , et luy aussy.
Il se devoit bien myeulx dire de luy qu' il perdit honneur et chevance , ce jour , que l' on ne feït du roy Jehan de France , qui vaillamment fut prins à la bataille de Poictiers.
Vecy la première male adventure et fortune que cedit duc avoit jamais eue en toute sa vie.
De toutes ses autres entreprises , en avoit eu l' honneur ou le proffit.
Quel dommaige luy advint ce jour , pour user de teste et mespriser conseil !  Quel dommaige en a receü sa maison et en quel estat en est - elle encores et en adventure d' estre d' icy à longtemps !  Quantes sortes de gens luy en devindrent ennemys et se declairèrent , qui le jour de devant temporisoyent avecques luy et se faignoyent amys !  Et pour quelle querelle commença ceste guerre ?  Ce fut pour ung charriot de peaux de mouton , que monsr de Romont print d' ung Suysse passant par sa terre.
Sy Dieu n' eust delaissé ledict duc , il n' est pas apparent que il se fust mis en peril pour si peu de chose , veües les offres qui luy avoyent esté faictes , et contre telz gens , où il ne povoit avoir nul acquest ne nulle gloire.
Car pour lors n' estoient point estiméz comme ilz sont pour ceste heure , et n' estoit riens plus povre.
Et oýz dire à ung chevalier des leurs qu' il avoit esté des premiers embassadeurs que ilz avoyent envoyéz devers ledict duc , qu' il luy avoit dit , en faisant leurs remonstrances pour le desmouvoir de ceste guerre , que contre eulx ne povoit riens gaigner , car leur pays estoit très sterile et povre et n' avoient nulz bons prisonniers et qu' il ne croyoit pas que les esperons et mors des chevaulx de son ost ne vaulsissent plus d' argent que tous ceulx de leur territoire ne sçauroyent payer de finance , s' ilz estoient prins.
Retournant à la bataille , le roy fut bien tost adverty de ce qui estoit advenu , car il avoit maintes espies et messaigiers par pays , la pluspart despechéz par ma main , et en eut très grant joye ; et ne luy desplaisoit que du petit de gens qui s' estoient perduz.
Et se tenoit ledit seigneur pour ses matières icy à Lyon , pour povoir estre plus souvent adverty et pour donner remedde aux choses que cet homme embrassoit.
Car le roy , qui estoit saige , craingnoit que par force ne joignist ces Suysses à luy.
De la maison de Savoye , ledit duc en disposoit comme du sien ; le duc de Millan estoit son allyé ; le roy René de Secille luy vouloit mectre son pays de Provence entre les mains.
Et si ces choses fussent advenues , il tenoit du pays en son obeissance depuis la mer du Ponant jusques à celle de Levant ny n' eussent ceulx de nostre royaume eu saillie sinon par mer , si ledit duc n' eust voulu , tenant Savoye , Provence et Lorraine.
Vers chascun le roy envoyoit.
L' une estoit sa soeur , madame de Savoye , qui tenoit pour ledit duc.
L' autre estoit son oncle , le roy René de Secille : à grant peine escoutoit - il ses messaigiers , mais envoyoit tout audict duc.
Le roy envoyoit vers ces ligues d' Allemaigne , mais c' estoit à grant difficulté pour les chemins.
Et y failloit envoyer mendians et pellerins et semblables gens.
Lesdictes villes respondoient orguilleusement , disant :  « Dictes au roy , que s' il ne se declaire , nous appointerons et declairerons contre luy.
»  Il craignoit que ainsi ne le feïssent.
De se declairer contre ledit duc n' avoit nul vouloir , mais craignoit bien encores qu' il fust nouvelles de ses messaigiers qu' il envoyoit par pays.
De ce qui advint après la bataille de Granson et comme le roy , adverty de ces nouvelles , conduysit saigement ses affaires.
Or fault maintenant veoir comment changea le monde après ceste bataille et comme leurs parolles furent muées et comme nostre roy conduysit tout saigement.
Et sera bel exemple pour ces seigneurs jeunes qui follement entreprennent , sans congnoistre ce qu' il leur en peult advenir ne aussi ne l' ont point veü par experience , et mesprisent le conseil de ceulx qu' ilz deüssent appeller.
Premièrement , ledict duc propre envoya le seigneur de Contay devers le roy avecques humbles et grancieuses parolles , qui estoit contre sa nature.
Regardez donc comme une heure de temps le mua !  Prioyt au roy luy vouloir loyaument tenir la trefve et se excusoit de n' avoir esté à la veüe qui se devoit faire auprès d' Aucerre et asseüroit de se trouver brief là ou ailleurs au bon plaisir du roy.
Le roy luy feït très bonne chère , l' asseürant de ce qu' il demandoit , car encores ne luy sembloit bon de faire le contraire.
Et congnoissoit bien le roy la loyaulté des subgectz dudict duc et que tout seroit ressours et vouloit veoir la fin de ceste adventure sans donner occasion à nulle des deux parties de s' accorder.
Mais quelque bonne chère que le roy feïst audict seigneur de Contay , si ouyt - il maintes mocqueries par la ville , car les chançons se disoient publicquement à la louenge des vainqueurs et à la foulle du vaincu.
Dès ce que le duc de Millan Galleace , qui pour lors vivoit , sceüt ceste adventure , il en eut grant joye , nonobstant qu' il fust allyé dudict duc ; car il avoit faict ceste alliance pour craincte de ce qu' il veoyt audict duc de Bourgongne avoir si grant faveur en Ytalie.
Ledict duc de Millan envoya à grant haste vers le roy ung homme de peu d' apparence , bourgeoys de Millan , et par ung mediateur fut adressé à moy et me apporta lettres dudict duc.
Je diz au roy sa venue , qui me commanda l' ouyr , car il n' estoit point content dudit duc , qui avoit laissé son alliance pour prendre celle du duc de Bourgongne , et veü encores que sa femme estoit soeur de la royne.
La creance dudict embassadeur estoit comme son maistre , le duc de Millan , estoit adverty que le roy et le duc de Bourgongne se devoyent entreveoir et faire une très grant paix et alliance ensemble , ce qui seroit au très grant desplaisir dudict duc son maistre , et donnoit des raisons pour quoy le roy ne le devoit faire : ausquelles y avoit peu d' apparence , mais disoit à la fin de son propoz que , si le roy se vouloit obliger de ne faire paix ne trèves avecques ledit duc de Bourgongne , que le duc de Millan donneroit au roy cent mil ducatz content.
Oý que eut le roy la substance de la charge de cest embassadeur , le feït venir en sa presence , où il n' y avoit que moy , et luy dist en brief :  « Vecy monsr d' Argenton , qui m' a dit telles choses.
Dictes à vostre maistre que je ne veulx point de son argent et que j' en lève , une foyz l' an , trois foyz plus que luy ; et de la paix et de la guerre , j' en feray à mon vouloir.
Mais , s' il se repent d' avoir laissé mon alliance pour avoir prins celle du duc de Bourgongne , je suys content de retourner comme nous estions.
»  Ledit embassadeur mercya le roy bien humblement et luy sembla bien qu' il n' estoit point roy avaricieux ; et supplia fort au roy qu' il voulsist faire cryer lesdictes alliances en la forme comme elles avoyent esté et qu' il avoit povoir de obliger son maistre à les tenir.
Le roy luy accorda ; et , après disner , elles furent cryées et incontinent despeché ung embassadeur , qui alla à Millan , où elles furent cryées en grand solempnité.
Ainsi vecy desjà ung des heurs de l' adversité et ung grant homme mué , qui avoit envoyé une si grant et si solemnelle embassade vers le duc de Bourgongne pour faire son alliance , n' y avoit que trois sepmaines.
Le roy René de Cecille traictoit de faire le duc de Bourgongne son heritier et de luy mectre Provence entre les mains.
Et pour aller prendre la possession dudict pays estoit monsr de Chasteauguyon , qui est de present en Pymont , et autres pour ledit duc de Bourgongne , pour faire gens ; et avoyent bien vingt mil escuz contant.
Dès ce que les nouvelles vindrent , à grant peine se peürent - ilz saulver qu' ilz ne fussent prins , et monsr de Bresse se trouva au pays , qui print ledict argent.
La duchesse de Savoye , dès ce qu' elle sceüt les nouvelles de ceste bataille , les fist sçavoir audict roy René , excusant la chose , et le resconfortoit de ceste perte.
Les messaigiers furent prins , qui estoient Prouvensaulx , et par là se descouvrit ce tracté du roy de Cecille avecques le duc de Bourgongne.
Le roy envoya incontinent des gens d' armes près de Provence et embassadeurs vers le roy de Secille pour le prier de venir et l' asseürant de bonne chière , ou , autrement , qu' il y pourvoyeroit par force.
Tant fut conduyt le roy de Secille qu' il vint devers le roy à Lyon , et luy fut faict très grant honneur et bonne chière.
Je me trouvay present à leurs premières parolles à l' arrivée , et dist Jehan Cossé , seneschal de Provence , homme de bien et de bonne maison , du royaume de Naples :  « Sire , ne vous esmerveillez pas si mon maistre , le roy vostre oncle , a offert au duc de Bourgongne le faire son heritier , car il s' en est trouvé conseillé par ses serviteurs , et par especial par moy , veü que vous , qui estes filz de sa soeur et son propre nepveu , luy avez fait les tors si grans que de luy avoir prins les chasteaulx d' Angiers et de Bar et si mal traicté en tous ses autres affaires.
Nous avons bien voulu mectre en avant ce marché avec ledict duc , affin que vous en oýssiez les nouvelles , pour vous donner envye de nous faire raison et congnoistre que le roy mon maistre est vostre oncle ; mais nous n' eusmes jamais envie de mener ce marché jusques au bout.
»  Le roy recueillit très bien et très saigement ces parolles que ledict Jehan Cossé dist tout au vray ; car luy conduysoit ceste matière.
Et à peu de jours de là furent ces differens bien accordéz , et eut le roy de Secille de l' argent , et tous ses serviteurs , et le festoya le roi avecques les dames et le fist festoier et traicter en toutes choses , selon sa nature , le plus près qu' il peüt ; et furent bons amys et ne fut plus nouvelles du duc de Bourgongne , mais habandonné du roy René , et renoncé de toutes pars.
Velà encores ung autre malheur de ceste adversité.
Madame de Savoye , qui de long temps avoit esté en hayne contre le roy son frère , envoya ung messaigier secret , apellé le seigneur de Montaugy , lequel s' adressa à moy pour se reconsilier avecques le roy ; et allegua les raisons pour quoy elle s' estoit separée du roy son frère et disoit les doubtes qu' elle avoit du roy.
Toutesfois elle estoit très saige et vraye soeur du roy nostre maistre et ne joignoit point franchement à se separer dudict duc ne de son amytié et sembloit que elle voulsist temporiser et commencer à reprendre quelque chose avec le roy.
Le roy luy feït faire par moy toutes bonnes responses et taschoit quelle vint devers luy ; et luy fut renvoyé son homme.
Velà une autre des alliances dudict duc , qui marchande à se départir de luy.
De tous costéz en Allemaigne se commancèrent à declairer gens contre ledict duc , et de toutes ces villes imperialles , comme Noremberg , Francfort et plusieurs autres , qui s' allièrent avec ces Vieilles et Nouvelles Alliances contre ledit duc , et sembloit qu' il y eust très grand pardon à luy faire mal.
Les despouilles de son ost enrichirent fort ces pouvres gens de Suysses , qui , de prime face , ne congneürent les biens qu' ilz eurent entre les mains , et par especial les ignorans.
Ung des plus beaulx et riches pavillons du monde fut departy en plusieurs pièces.
Il y en eut qui vendirent grand quantité de platz et escuelles d' argent pour deux grans blancs la pièce , cuydant que ce fust estaing.
Son gros dyamant , qui estoit ung des plus gros de la crestienté , où pendoit une perle , fut levé par ung Suysse , et puis remys en son estuy et gecté soubz ung charriot ; puis le revint querir et l' offrit à ung prestre pour ung florin.
Cestuy-là le renvoya à leurs seigneurs , qui luy en donnèrent trois francs.
Ilz gaignèrent trois balletz pareilz appelléz les troys frères.
Une autre grand balle , appellée la hotte , une autre appellée le balle de Flandres , qui estoient les plus grandes et les plus belles que l' on trouve , et d' autres biens infiniz , qui depuis leur ont bien donné à congnoistre que l' argent vault.
Car les victoires et estimations en quoy le roy les mist dès lors et les biens qu' il leur a faictz leur ont fait recouvrer infiny argent.
Chascun embassadeur des leurs qui vint devers le roy , à ce commencement , eut grans dons de luy en argent ; et par ce moyen les contentoit de ce qu' il ne s' estoit declairé pour eulx et les renvoyoit les bourses plaines et revestuz de draps de soye.
Et se print à leur promettre pension , qu' il paya bien depuis ( mais il veït la seconde bataille avant ) , et leur promist quarante mil florins de Rin tous les ans , les vingt mil pour les villes et les autres vingt mil pour les particuliers qui avoyent le gouvernement desdictes villes.
Et ne pense point mentir de dire que je croy que , depuis ceste première bataille de Granson jusques au trespas de nostre roy , lesdictes villes et particuliers desditz Suysses ont amendé du roy nostre dit maistre d' un million de florins de Rin , et n' entendz les villes que quatre : Berne , Lucerne , Fribourg , Suric et leurs cantons , qui sont leurs montaignes.
Suysse en est ung , qui n' est que ung villaige.
J' en ay veü l' advoué , embassadeur avecques les autres , en bien humble habillement.
La campagne et la bataille de Morat 1.
Comment le duc de Bourgongne rassembla gens et recommença la guerre ausdictz Suysses et alla assieger Morat.
-  Pour revenir audict duc de Bourgongne , il ramassoit gens de tous costéz , et en trois sepmaines s' en trouva sus grant nombre , qui le jour de la bataille s' estoient escartéz.
Il sejourna à Lozanne en Savoye , où vous , monsr de Vienne , le servistes de bon conseil en une grant malladie qu' il eut de douleur et de tristesse de ceste honte qu' il avoit receüe ; et , à dire la verité , je croy que jamais il n' eut l' entendement si bon qu' il avoit eu auparavant ceste bataille.
De ceste grande assemblée et nouvelle qu' il avoit faicte , j' en parle par le rapport de monsr le prince de Tarante , qui le compta au roy en ma presence.
Ledict prince , environ ung an avant , estoit venu devers ledict duc très bien accompaigné , esperant d' avoir sa fille et seulle heritière , et sembloit bien filz de roy , tant de sa personne que de son accoustrement et de sa compaignye ; et le roy de Naples , son père , monstroit bien n' y avoir riens espergné.
Toutesfois ledict duc avoit dissimulé ceste matière et entretenoit pour lors madame de Savoye pour son filz et autres.
Par quoy ledict prince de Tarante , appellé domp Federic d' Arragon , mal content des delaiz , et aussi ceulx de son conseil envoyèrent devers le roy ung officier d' armes bien entendu , qui vint supplier au roy donner ung sauf-conduyt audict prince pour passer par le royaume et retourner vers le roy , son père , lequel l' avoit mandé.
Le roy lui octroya très voluntiers , et luy sembloit bien que c' estoit à la diminution du credit et renommée dudict duc de Bourgongne.
Toutesfois , avant que le messaiger fust de retour , estoient jà assemblées toutes les ligues d' Allemaigne et logées auprès dudict duc de Bourgongne.
Ledit prince print congié dudit duc le soir devant la bataille , en obeissant au commandement du roy son père , car , à la première bataille , s' estoit trouvé comme homme de bien.
Aussi disent aucuns qu' il usa de vostre conseil , monsr de Vienne.
Car je luy ouy dire et tesmongner , quant il fut arrivé devers le roy , et au duc d' Astoly , appellé le conte Julio , et plusieurs autres que , de la première et seconde bataille vous en avyez escript en Ytalie et dit ce qui en advint plusieurs jours avant qu' elles fussent.
Comme j' ay dit , au partement dudict prince , estoient logées toutes ces alliances assez près dudit duc et venoyent pour le combattre allans lever le siège qu' il avoit devant Morat , petite ville près de Berne , qui appartenoit à monsr de Romont.
Lesdictz allyéz , comme me fut dit par ceulx qui y estoient , povoient bien estre trente mil hommes de pied bien choysiz et bien arméz , unze mil picques et dix mil hallebardiers et dix mille colevreniers et quatre mil hommes de cheval.
Lesdictes alliances n' estoient point encores toutes assemblées ny ne se trouva à la bataille que ceulx dont j' ay parlé , et suffisoit bien.
Monsr de Lorraine y arriva à peu de gens , dont bien luy en print depuis , car le duc de Bourgongne tenoit lors toute sa terre.
Au duc de Lorraine print bien de ce que l' on s' ennuyoit de luy en nostre court , mais un homme grand , quant il a tout perdu le sien , ennuye le plus souvent à ceulx qui le soubstiennent.
Le roy luy avoit donné ung petit d' argent et le feït conduyre avec bon nombre de gens d' armes au travers du pays de Lorraine , lesquelz le misdrent en Allemaigne , et puis retournèrent.
Ledict seigneur n' avoit point seullement perdu sondict pays de Lorraine , la conté de Vauldemont , la pluspart de Barrois ; le demourant , le roy le tenoit.
Ainsi ne luy estoit riens demouré ; mais , qui pis estoit , tous ses subgectz avoyent fait serment audict duc de Bourgongne , et sans contraincte , et jusques aux serviteurs de sa maison ; par quoy sembloit qu' il y eust peu de ressourse en son faict.
Toutesfois Dieu demeure tousjours le juge pour determiner de telles causes , quant il luy plaist.
2.
De la bataille de Morat , où le duc de Bourgongne fut deffaict des Suysses pour la seconde foyz.
-  Passé que fut ledit duc de Lorrayne , comme j' ay dit , après avoir chevauché aucuns jours , arryva vers lesdictes Alliances peu d' heures avant la bataille et avecques peu de gens ; et luy porta ce voyage grant honneur et grant proffit , car si autrement en fust allé , il eust trouvé peu de recueil.
Sur l' heure qu' il fut arrivé , marchèrent les batailles d' ung costé et d' autre , car lesdictes Alliances avoyent jà esté logéz troys jours auprès dudict duc de Bourgongne , en lieu fort.
A peu de deffense fut desconfit ledict duc et mys en fuytte ; et ne luy print point comme de la bataille precedente , où il n' avoit perdu que sept hommes d' armes.
Et cela advint pour ce que lesdictz Suysses n' avoyent point de gens de cheval , mais à ceste heure-cy dont je parle , qui fut près de Morat , y avoit de la part desditz Allemans quatre mil hommes à cheval bien montéz , qui chassèrent très loing les gens dudict duc de Bourgongne , et si joignirent leur bataille à pied avec les gens de pied dudict duc , qui en avoit largement.
Car , sans ses subgectz et aucuns Angloys qu' il avoit , et en bon nombre , il estoit venu de nouveau beaucop gens du pays de Pymont et autres des subgectz du duc de Millan , comme j' ay dit.
Me dist le prince de Tarante , quant il fut arrivé devers le roy , que jamais n' avoit veü si belle armée et qu' il avoit compté et fait compter , en passant l' armée ung pont , et avoit bien trouvé vingt et trois mil hommes de soulde , sans le reste qui suyvoit l' armée et qui estoit pour le faict de l' artillerie.
A moy me semble ce nombre très grant , combien que beaucoup de gens parlent de milliers et font les armées plus grosses qu' elles ne sont et en parlent legièrement.
Le seigneur de Contay , qui arriva vers le roy tost après la bataille , confessa au roy , moy present , que , en ladicte bataille , estoient mortz huict mil hommes du party dudict duc , prenans gaiges , et d' autres menuz gens assez ; et croy , à ce que j' en ay peü entendre , qu' il y avoit bien dix huict mil personnes mortz en tout ; et estoit aysé à croire , tant pour le grant nombre de gens de cheval qu' il y avoit , que y avoient envoyé plusieurs seigneurs d' Allemaigne , que aussi pour ceulx qui estoient encores au siège devant ledict Morat.
Ledit duc fuyt jusques en Bourgongne , bien desollé , comme raison estoit , et se tint en ung lieu appellé la Rivière , où il rassembloit des gens ce qu' il povoit.
Les Allemans ne chassèrent que ce soir et puis se retirèrent sans marcher après luy.
Icy parle des choses qui advindrent après la bataille de Morat et comme le duc de Bourgongne se saisit de la personne de madame de Savoye et comme le roy son frère l' en delivra.
Ceste adventure desespera fort ledit duc et luy sembla bien que tous ses amys l' abandonneroient , aux enseignes qu' il avoit veües de sa première perte de Granson , dont il n' y avoit que trois sepmaines jusques à celle dont j' ay parlé.
Et pour ces doubtes , par conseil d' aucuns , il fist amener par force la duchesse de Savoye en Bourgongne et ung de ses enfans , qui aujourduy est duc de Savoye.
L' aisné fut saulvé par aucuns serviteurs de ceste maison de Savoye , car ceulx qui feïrent cest effort le feïrent en craincte et furent contrainctz de se haster.
Ce qui fist faire cest exploit audit duc fut de peur qu' elle ne se retirast devers le roy son frère , disant que pour secourir la maison de Savoye luy estoit advenu tout ce mal.
Ledit duc la feït mener au chasteau de Rouvre près Dijon , et y avoit quelque peu de garde.
Toutesfois il l' alloit veoir qui vouloit , et entre les autres y alloit monsr de Chasteauguyon , qui est aujourduy , et le marquis de Rothelin , qui est maintenant.
Desquelz deux ledit duc avoit traicté le mariage avec deux filles de ladicte duchesse , combien que lors lesdictz deux mariages ne fussent point accompliz , mais ilz l' ont esté depuis.
Son filz aisné appellé Philbert , lors duc de Savoye , fut mené à Chambery par ceulx qui le saulvèrent , auquel lieu se trouva l' evesque de Genève , filz de la maison de Savoye , qui estoit homme très voluntaire et gouverné par ung commendeur de Ranvers , en manière qu' ilz misdrent entre les mains dudict evesque ledict duc de Savoye et ung petit frère appellé le prothonotaire avecques le chasteau de Chambery et celuy de Mommelien et luy garda ung autre chasteau , où estoient toutes les bagues de madicte dame de Savoye.
Au plustost que ladicte duchesse se trouva à Rouvre , comme j' ay dit , accompaignée de toutes ses femmes et largement serviteurs , et qu' elle veït ledit duc bien empesché à rassembler gens , et que ceulx qui la gardoyent n' avoyent pas la craincte de leur maistre , qu' ilz avoient acoustumé d' avoir , elle se delibera de envoyer devers le roy son frère pour traicter appoinctement et pour supplier qu' il la retirast.
Toutesfois elle estoit en grant craincte de tomber soubz sa main , n' eust esté le lieu où elle se veoyt , car la hayne avoit esté grande et longue entre ledict seigneur et elle.
Il vint de par ladicte dame ung gentilhomme de Pymont appellé Riverol , son maistre d' hostel.
Par quelqu' un fut adressé à moy.
Après l' avoir ouy et dit au roy ce qu' il m' avoit dit , ledit seigneur l' ouyt.
Et , après l' avoir ouy , le roy luy dist que à tel besoing ne vouldroit faillir à sa soeur , nonobstant leurs differens passéz et que , si elle se vouloit allier de luy , qu' il la feroit envoyer querir par le gouverneur de Champaigne , pour lors messire Charles d' Amboyse , seigneur de Chaumont.
Ledict Riverol print congé du roy et alla vers sa maistresse à très grant haste.
Elle fut joyeuse de ceste nouvelle.
Toutesfois elle renvoya encores ung homme , incontinent qu' elle eut ouy le premier , suppliant au roy qu' il luy donnast seüreté qu' il la laisseroit aller en Savoye et qu' il luy rendroit le duc son filz et l' autre petit et aussi les places et qu' il l' aydast à maintenir en son auctorité en Savoye et , de sa part , qu' elle estoit contente de renoncer à toutes alliances et prendre la sienne.
Ledit seigneur luy bailla tout ce qu' elle demandoit et incontinent envoya ung homme exprès vers ledict seigneur de Chaumont pour faire l' entreprise : laquelle fut bien faicte et bien executée.
Et alla ledict seigneur de Chaumont avec bon nombre de gens jusques à Rouvres , sans porter dommaige au pays , et amena madame de Savoye et tout son train en la plus prochaine place en l' obeissance du roy.
Quant ledict seigneur despescha le dernier messaige de ladicte dame , il estoit jà party de Lyon , où il s' estoit tenu par l' espace de six moys pour saigement desmesler les entreprises dudict duc de Bourgongne sans rompre la trève.
Mais , à bien congnoistre la condicion dudit duc , le roy luy faisoit beaucoup plus de guerre en le laissant faire et luy sollicicitant ennemys à secret que s' il se fust declairé contre luy.
Car , dès que ledict duc eust veü la declaration , il se fust retiré de son entreprise , par quoy ce qu' il luy advint ne luy fust point advenu.
Le roy , continuant son chemin au partir de Lyon , se mist sur la rivière de Loyre à Rouenne et vint à Tours ; et , incontinent qu' il y fut , sceüt la delivrance de sa soeur ; dont il fut très joyeux et manda diligemment qu' elle vint devers luy et ordonna de sa despense en chemin.
Quant elle arriva , il envoya largement gens au devant d' elle et luy mesmes l' alla recevoir à la porte du Plessis du Parc et luy fist très bon visaige en luy disant :  « Madame la Bourguygnonne , vous soyez la très bien venue.
»  Elle congneüt bien à son visaige qu' il ne se faisoit que jouer et respondit bien saigement qu' elle estoit bonne Françoise et preste d' obeyr au roy en ce qu' il luy plairoit luy commander.
Ledit seigneur la mena en sa chambre et la feïst bien traicter.
Vray est qu' il avoit grant envye d' en estre despesché.
Elle estoit très saige et s' entrecongnoissoient bien tous deux ; et desiroit ladicte dame encores plus son partement.
J' euz la charge du roy de ce qui estoit à faire en ceste matière : premier , pour trouver argent pour son deffroy et pour s' en retourner et des draps de soye et de faire mectre par escript leur alliance et forme de vivre pour le temps advenir.
Le roy la voulut desmouvoir du mariage dont j' ay parlé de ses deux filles , mais elle s' en excusoit sur les filles , lesquelles y estoient obstinées.
A la vérité , elles n' y estoient point mal.
Quant ledict seigneur congneüt leur vouloir , il se y consentit.
Et , après que ladicte dame eust esté audit lieu du Plessis sept ou huict jours , le roy et elle feïrent serment ensemble d' estre bons amys pour le temps advenir et en furent baillées lettres d' ung costé et d' autre ; et print congé ladicte dame du roy , qui la fist bien conduyre jusques chez elle et luy fist rendre ses enfans et toutes ses places et bagues et tout ce qui luy appartenoit.
Tous deux furent bien joyeux de departir l' ung de l' autre , et sont demouréz depuis comme bon frère et bonne soeur jusques à la mort.
Les conséquences des désastres bourguignons 1.
Charles le Téméraire après Morat.
-  Pour continuer mon propoz , fault parler dudit duc de Bourgongne , lequel , après la fuytte de ceste bataille de Morat , s' en estoit allé à l' entrée de Bourgongne , en ung lieu appellé la Rivière , et fut ladicte bataille l' an mil IIIIc LXXVI , auquel lieu il sejourna plus de six sepmaines , ayant encores cueur de rassembler gens.
Toutesfoiz il y besongnoit peu et se tenoit comme solitaire ; et sembloit plus qu' il feïst par obstination ce qu' il faisoit que autrement , comme vous entendrez.
Car la douleur qu' il eut de la perte de la première bataille de Granson fut si grande et luy troubla tant les esperitz , qu' il en tumba en grand malladie.
Et fut sa collère et challeur naturelle si grande qu' il ne beuvoit point de vin , mais , le matin , beuvoit ordinairement de la tizanne et mangeoit de la conserve de roses pour se refroischir.
Ladicte tristesse mua tant sa complexion , qu' il luy failloit faire boyre le vin bien fort sans eaue ; et , pour luy faire retirer le sang , aucuns mectoient des estouppes dedans ardantes et les luy passoient en ceste challeur à l' endroit du cueur.
Et de ce propoz , vous , monsr de Vienne , en sçavez plus que moy , comme celuy qui l' aydastes à penser en ceste malladie et luy feïstes faire la barbe , que il laissoit croistre.
Et , à mon advis , oncques , puis ladicte malladie , ne fut si saige que auparavant , mais beaucoup diminué de son sens.
Et telles sont les passions de ceulx qui jamais n' eurent adversité et ne sçavent trouver nulz remeddes et , par especial , les princes qui sont orguilleux.
Car , en ce cas et en semblables , le premier reffuge est retourner à Dieu et penser si en riens on l' a offensé et se humilier devant luy et congnoistre ses mesfaictz , car c' est luy qui determine de telz procès sans ce qu' on luy puisse proposer nulle erreur.
Aprèz cela , fait grant bien de parler à quelque amy de ses privéz et hardiement plaindre ses douleurs , et n' avoir point de honte de monstrer sa douleur devant l' especial amy , car cela allège le cueur et le resconforte , et les esperitz reviennent.
Car il est forcé , puisque nous sommes hommes , que telz doleurs passent avec passion grande , ou en public ou en particulier , et non point prendre le chemin que print ledit duc de se cacher ou tenir solitaire.
Et puis , pour ce qu' il estoit terrible à ses gens , nul ne se ozoit avancer de luy donner aucun confort ou conseil , mais le laissoit faire à son plaisir , craignans que , si aucune chose luy eussent remonstré , qu' il leur en fust mal prins.
2.
Icy parle comment le duc de Lorraine , qui avoit esté chassé de son pays par le duc de Bourgongne , voyant le duc de Bourgongne en grandz affaires , pour ces deux batailles qu' il avoit perdues , entreprint de reconquerir ledict pays de Lorainne à l' ayde des Suysses et de la faveur et ayde secrette que le roy luy faisoit et comme ledict duc de Lorraine reprint Nancy.
-  Pendant ces six sepmaines , ou environ , qu' il sejourna avecques bien peu de gens - qui n' estoit point de merveilles après avoir perdu deux si grosses batailles , comme vous avez ouy - et que plusieurs nouveaulx ennemys se furent declairéz et les amys refroidiz et les subjectz rompus et deffaictz et commençoient à entrer en murmure et avoir leur maistre en mespris , ainsi qu' il est bien de coustume , comme j' ay dit , après telles adversitéz.
Plusieurs places petites furent prinses sur luy en ceste Lorraine , comme Vauldemont , qui jà estoit prins , Espinal et autres après.
Et de tous costéz se commencèrent à esveiller gens pour luy courre sus ; et les plus meschans estoient les plus hardiz.
Et , sur ce bruyt , le duc de Lorraine assembla quelque peu de gens et se vint loger devant Nancy.
Des petites villes prochaines , il en tenoit la pluspart.
Toutesfois le duc de Bourgongne tenoit encores le Pont à Mousson , à quatre lieues dudict Nancy , ou environ.
Ceulx qui estoient assiegéz estoient ung de la maison de Crouy , appellé monsr de Bièvres , bon chevallier et honneste.
Il avoit gens de pièces : entre les autres ung appellé Colpin , très vaillant homme de petite lignée , et l' amenay avec d' autres de la garnyson de Guynes au service dudict duc.
Ledit Colpin avoit environ troys cens Angloys soubz luy en ladicte place , et combien qu' ilz ne fussent point presséz de siège ny d' approches , si leur ennuyoit - il de ce que ledit duc de Bourgongne mectoit tant à les secourir ; et , à la verité , il avoit grant tort qu' il ne s' aprochoit , car , là où il estoit , c' estoit loing du pays de Lorraine , et n' y povoit plus de riens servir , car il avoit mieulx besoing de deffendre ce qu' il possedoit que de courir sus aux Suysses pour se cuyder venger de son dommaige ; mais son obstination luy porta grant perte de ce qu' il ne prenoit conseil que de luy : car , pour quelque diligence qu' on fist pour le solliciter de secourir ceste place , il sejourna sans nul besoing audict lieu de la Rivière six sepmaines ou envyron.
Et , s' il eust fait autrement , il eust aiséement secouru ladicte place , car ledict duc de Lorraine n' avoit point de gens devant ; et en gardant le pays de Lorraine il avoit tousjours son passaige pour venir de ses autres seigneuries passer par Luxembourg et par Lorraine pour aller en Bourgongne.
Par quoy , si la raison eust esté en luy telle qu' elle y avoit esté autresfois , il y devoit faire autre diligence.
Cependant que ceulx qui estoient dedans Nancy attendoient leur secours , ledit Colpin , dont j' ay parlé , qui estoit chef de ceste bande d' Angloys , fut tué d' un canon , qui fut grant dommaige audict duc de Bourgongne , car la personne d' un seul homme est aucunes fois cause de preserver son maistre d' ung grant inconvenient , encores qu' il ne soit ny de sa maison ne de lignée grande , mais que seullement le sens et la vertu y soit.
Et en cest article , ay congneü au roy nostre maistre ung grant sens , car jamais prince n' eut plus grant crainte de perdre ses gens que luy.
Dès ce que ledict Colpin fut mort , les Angloys qui estoient soubz luy commencèrent à murmurer et à se desesperer du secours , et ne congnoissoient point bien la petite force du duc de Lorraine et les grandz moyens que avoit ledict duc de Bourgongne de recouvrer gens.
Mais , pour le long temps qu' il y avoit que les Angloys n' avoient eu guerre hors de leur royaume , ilz n' entendoient point bien le faict des sièges.
Et , en effect , se misrent à vouloir parlamenter et dirent au seigneur de Bièvres , qui estoit chef en la ville , que , s' il n' appointoit , qu' ilz appointeroient sans luy.
Combien qu' il fust bon chevalier , si avoit - il peu de vertuz , et usa de grans prières et de grandz remonstrances , par quoy il me semble que , s' il eust plus audacieusement parlé , qu' il luy en fust mieulx prins , sinon que Dieu en eust ainsi ordonné , et cela croy - je , car il ne failloit que tenir encores troys jours qu' ilz n' eussent eu le secours.
Mais , pour abreger , il compleüt aux dessusdictz Angloys et rendit la place audit duc de Lorraine , saulves leurs personnes et biens.
Le lendemain , ou , pour le plus tard , deux jours après ladicte place rendue , ledit duc de Bourgongne arriva bien accompaigné selon le cas , car ilz luy estoient venuz quelques gens du quartier de Luxembourg , qui venoyent de ses autres seigneuries , et se trouvèrent le duc de Lorraine et luy ; toutesfois , il n' y eut riens d' importance , pour ce que ledict duc de Lorraine n' estoit assez fort.
Comment le duc de Bourgongne , adverty de la prinse de Nancy , que le duc de Lorraine avoit faicte sur luy , meïst le siège devant ladicte ville de Nancy pour la reprendre et des choses qui advindrent durant ledit siège.
Ledit duc de Bourgongne se mist à courir après son esteuf et remettre le siège devant Nancy.
Il luy eust mieulx vallu n' avoir esté si obstiné en sa demourée ; mais Dieu prepare telz vouloirs extraordinaires aux princes , quant il luy plaist muer leurs fortunes.
Si ledict seigneur eust voulu user de conseil et bien garnir les petites places d' entour , il eust en peu de temps recouvré la place , car elle estoit très mal pourveüe de vivres et il y avoit assez et trop gens pour la tenir bien à destroit , et eust peü refreschir son armée et la refaire ; mais il le print par autre bout.
Cependant qu' il tenoit ce siège malheureux pour luy et pour tous ses subgectz et pour plusieurs autres à qui la querelle ne touchoit en riens , commencèrent plusieurs des siens à pratiquer.
Et jà , comme j' ay dit , luy estoit sours ennemys de tous costéz , et , entre les autres , le conte Nicolle de Campobache , du royaume de Naples , dont il estoit chassé pour la maison d' Anjou , et l' avoit retiré ledict duc après le trespas du duc Nicolas de Calabre , à qui il estoit serviteur , et plusieurs autres des serviteurs dudit duc de Calabre.
Le conte estoit très pouvre , comme j' ay dit ailleurs , et de meuble et d' heritaige.
Ledit duc de Bourgongne luy bailla d' entrée quarante mil ducatz pour aller faire en Italie quatre cens lances qu' il payoit par sa main.
Et dès lors commença à machiner la mort de son maistre , comme j' ay desjà dit , et continua jusques à celle heure dont j' ay parlé.
Et de nouveau , voyant son maistre en adversité , commença à pratiquer , tant avecques monsr de Lorraine que avecques aucuns capitaines et serviteurs que le roy avoit en Champaigne près de l' armée dudit duc.
Audit duc de Lorraine promectoit tenir la main que ce siège ne s' avanceroit point et qu' il feroit trouver des deffaulx ès choses plus necessaires pour ledit siège et pour la batterie.
Et il le povoit bien faire , car il en avoit la principalle charge et toute l' auctorité avec ledit duc de Bourgongne.
Aux nostres practiquoit plus au vif , car tousjours presentoit de tuer ou prendre son maistre , et demandoit le payement de ses quatre cens lances et vingt mil escuz contant et une bonne conté.
Durant qu' il conduysoit ces traictéz , vindrent aucuns gentilzhommes du duc de Lorraine pour entrer en la place.
Aucuns y entrèrent.
Autres furent prins , dont l' ung fut ung gentil homme de Provence appellé Sifron , lequel conduysoit tous les marchéz dudict conte avec ledict duc de Lorraine.
Le duc de Bourgongne commanda que ledit Sifron fust incontinent pendu , disant que depuis que ung prince a posé son siège et fait tirer son artillerie devant une place , que , sy aucuns viennent pour y entrer et la resconforter contre luy , qu' ilz sont dignes de mort , par les droitz de la guerre.
Toutesfois il ne s' en use point en noz guerres , qui sont assez plus cruelles que la guerre d' Ytalie ou d' Espaigne , là où l' en use de ceste coustume.
Toutesfois ledit duc voulut que ce gentil homme mourust : lequel , voyant qu' en son fait n' y avoit nul remède et que on le vouloit mener mourir , manda audict duc de Bourgongne qu' il luy pleüst l' ouyr et qu' il luy diroit chose qui touchoit à sa personne.
Aucuns gentilz hommes , à qui il dist ces parolles , le vindrent dire audit duc , et d' aventure le conte de Campobache dont j' ay parlé se trouva devant , quant ilz vindrent parler au duc , où , saichant la prinse dudict Sifron , se y voulut bien trouver , doubtant qu' il ne deïst de luy ce qu' il savoit , car il entendoit tout le demené dudict conte , tant d' un costé que d' autre , et luy avoit esté tout communiqué et estoit ce qu' il vouloit dire.
Ledict duc respondit à ceulx qui luy vindrent faire ce rapport qu' il ne le faisoit que pour saulver sa vie et qu' il le leur dist.
Ledit conte conforta ceste parolle ; et n' avoit avec ledit duc que ce conte et quelque secretaire qui escrivoyt , car ledit conte avoit toute la charge de ceste armée.
Ledit prisonnier dist qu' il ne le diroit que audict duc de Bourgongne.
De rechef commanda ledict duc que on le menast pendre , ce qui fut fait.
En le menant , ledit Sifron requist à plusieurs qu' ilz pryassent à leur maistre pour luy et qu' il diroit chose qu' il ne vouldroit pour une duché qu' il ne le sceüst.
Plusieurs qui le congnoissoyent en avoyent pitié , et vindrent deliberéz de parler à leur maistre pour faire ceste requeste qu' il luy pleüst de l' ouyr.
Mais ce mauvais conte estoit à l' huys de la chambre de bois où logeoit ledict duc et gardoit que nul n' entrast et reffusa l' uys à ceulx-là , disant :  « Monsr dit que l' on s' advance de le pendre.
»  Et par messaigiers hastoit le prevost.
Et finablement ledict Sifron fut pendu , et au grand prejudice dudict duc de Bourgongne : auquel eust mieulx vallu n' avoir esté si cruel , et avoir humainement ouy ledict gentil homme ; et par adventure , s' il l' eust fait , qu' il fust encores en vie et sa maison entière et de beaucop accreüe , veües les choses survenues en ce royaulme depuis.
Mais il est à croire que Dieu en avoit autrement ordonné.
Vous avez entendu par cy devant en ces Memoires le desloyal tour que ledict duc avoit fait peu de temps au paravant au conte de Sainct Pol , connestable de France , comme de l' avoir prins sur sa seüreté , baillé au roy pour le faire mourir , et davantaige baillé tous les séelléz et lettres qu' il avoit dudict connestable pour servir à son procès.
Et , combien que ledict duc eust trouvé juste cause de hayr ledit connestable jusques à la mort et de la luy procurer , pour beaucoup de raisons , qui seroient longues à escripre , moyennant qu' il l' eust peü faire sans luy donner sa foy , toutesfois toutes les raisons que je pourroye alleguer en ceste matière ne sauroient couvrir la faulte de foy et d' honneur que ledict duc commist en baillant bon et loyal sauf-conduit audict connestable et neantmoins le prendre et vendre par avarice , non point seullement pour la ville de Saint Quentin et des places , heritaiges et meubles dudict connestable , mais aussi pour la doubte de faillir à prendre la ville de Nancy quant il l' avoit assiegée la première fois.
Et fut à l' heure que , après plusieurs dissimulations , il bailla ledict connestable , doubtant que l' armée du roy , qui estoit en Champaigne , ne luy empeschast l' entreprise dudit Nancy car le roy le menassoit par ses embassadeurs pour ce que , par leur appointement , le premier des deux qui tiendroit ledict connestable le devoit rendre dedans huict jours après à son compaignon ou le faire mourir.
Or avoit ledict duc passé ce terme de beaucoup de jours , et ceste seulle craincte et ambicion de Nancy luy fist bailler ledit connestable , comme avez ouy , tout ainsi comme , en ce propre lieu de Nancy , il avoit commis ce cryme , justement après qu' il eut remys le second siège et fait mourir ledit Sifron ( lequel il ne voulut ouyr parler , comme homme qui avoit jà l' ouye bouchée et l' entendement troublé ) , fut en ceste propre place deceü et trahy par celuy dont plus se fyoit et par adventure justement payé de sa desserte pour les cas qu' il avoit commis dudict connestable et par avarice de ladicte ville de Nancy.
Mais ce jugement appartient à Dieu et ne le diz pas pour esclarcir seulement mon propoz , mais pour donner à entendre combien ung bon prince doit fuyr tel vilain tour et desloyaulté , quelque conseil encores qu' on luy en sache donner.
Et assez de foiz advient que ceulx qui le conseillent le font pour leur complaire et pour ne leur oser contredire , à qui il en desplaist bien , quant le cas est advenu , congnoissant la pugnicion qui en peult advenir tant de Dieu que du monde.
Toutesfoiz telz conseilliers vauldroyent mieulx d' estre loing que près.
Vous avez ouy comme Dieu en ce monde establit ce conte de Campobache commissaire à faire la vengeance de ce cas du connestable ainsi commis par ledict duc de Bourgongne , et au propre lieu et en la propre manière et encores beaucoup plus cruellement.
Car tout ainsi que , par dessus le sauf-conduyt et feableté que avoit en luy ledict connestable , il le livra pour estre mis à mort , tout ainsi par le plus feable de son armée , c' est à dire par celuy en qui plus il se fyoit , fut - il trahy , par celuy , dis - je , qu' il avoit recueilly vieil et povre et sans nul party et qu' il avoit souldoyé à cent mil ducatz l' an , dont il payoit ses gens d' armes par sa main , et d' autres grans advantaiges qu' il avoit.
Et quant il commença ceste marchandise , il s' en alloit en Italie avec quarante mil ducatz contans , qu' il avoit receüz pour imprestance , comme dit est , qui est à dire pour mectre sus ses gens d' armes.
Et , pour conduyre ceste trahison , s' en addressa en deux lieux : le premier , à ung medecin demourant à Lyon , appellé maistre Symon de Pavye , et à ung autre en Savoye , dont j' ay parlé ; et , à son retour , furent logéz ses gens d' armes en certaines petites places en la conté de Marle , qui est en Lannois , et là reprint sa practique , offrant bailler toutes les places qu' il tenoit ou , si le roy se trouvoit en bataille contre son maistre , qu' il y auroit certain signe entre le roy et luy , que , en le luy faisant , il se tourneroit contre son maistre et du party du roy avec toute sa bande.
Ce second party n' eust point fort pleü au roy.
Il offroit encores que , la première fois que son maistre logeroit en champ , qu' il le prendroit ou tueroit en allant visiter son ost.
Et , à la vérité , il n' eust point failly à ceste tierce ouverture , car ledict duc avoit une coustume que , aussi tost qu' il estoit descendu de cheval au lieu où il venoit pour loger , il ostoit le menu harnoys et retenoit le corps de la cuyrasse et se montoit sur ung petit cheval , huyt ou dix archiers à pied avec luy seulement.
Aucunes fois le suyvoient deux ou trois gentilz hommes de sa chambre et alloit tout à l' environ de l' ost , par dehors , veoir s' il estoit bien cloz.
Et ainsi , ledict conte eust faict ceste execution avec dix chevaulx sans nulle difficulté.
Après ce que le roy eut veü la continuelle poursuytte que faisoit cest homme pour trahir son maistre et que ceste dernière fut à l' heure d' une trève et qu' il ne savoit point à quelle intention il faisoit ces ouvertures , il delibera monstrer une grand franchise audit duc de Bourgongne et manda par le seigneur de Contay , qui plusieurs fois a esté nommé en ces Memoires , tout au long le demené de ce conte , moy estant present , et suys bien seür que ledict seigneur de Contay s' en acquicta loyaument envers son maistre ; lequel le print tout au rebours , disant que , s' il eust esté vray , que le roy ne luy en eust riens fait sçavoir.
Et fut cecy long temps avant qu' il vint à Nancy ; et croy bien que ledict duc n' en dist rien audit conte.
Des aides obtenues par le duc de Lorraine et du voyage accompli par le roi de Portugal Or fault retourner à nostre matière principalle et à ce siège que ledict duc tenoit devant Nancy , qui estoit en coeur de l' yver , avec peu de gens , mal arméz , mal payéz , et beaucoup de malades , et des plus grans , qui pratiquoyent contre luy , comme avez ouy.
Et tous en general murmuroient et desprisoient ses oeuvres , comme est bien de coustume en temps d' adversité , ainsi que j' ay dit au long icy devant.
Mais nul ne praticquoit contre sa personne ny son estat que ce conte de Campobache et en ses subgectz ne trouva nulle desloyaulté.
Estant en ce premier appareil , traicta le duc de Lorraine vers les Vieilles et Nouvelles Alliances , que j' ay nommées icy devant , d' avoir gens pour combattre ledit duc de Bourgongne , qui estoit devant Nancy.
Toutes ces villes y furent très enclines.
Ne restoit que à trouver argent.
Le roy le confortoit d' ambassadeurs qu' il avoit vers les Suysses , et aussi luy fournit quarante mil francs pour ayder à payer ses Allemans.
Et si avoit monsr de Craon , qui estoit son lieutenant en Champaigne , logé en Barrois avec lui sept ou huyt cens lances et des francz archiers , bien accompaignéz de bons chiefz.
Tant fist ledict duc de Lorraine avec la faveur et argent du roy , qu' il tira grand nombre d' Allemans , tant de pied que de cheval ; car , oultre ce qu' il paya , ilz en fournyrent à leurs despens.
Aussi avoit avecques luy largement gentilz hommes de ce royaume ; et puis ceste armée du roy estoit logée en Barrois , comme j' ay dit , laquelle ne faisoit nulle guerre , mais veoyt qui auroit du meilleur.
Et vint ledict duc de Lorraine loger à Sainct-Nycolas , près Nancy , avec les Allemans dessusditz.
Le roy de Portugal estoit en ce royaume , neuf moys avoit ou environ , auquel le roy s' estoit allyé contre le roy d' Espaigne qui est aujourduy ; lequel roy de Portugal estoit venu cuydant que le roy luy baillast grand armée pour faire la guerre en Castille par le costé de Biscaye ou par Navarre : car il tenoit largement places en Castille , à la frontière de Portugal , et en tenoit encores d' aucunes voysines de nous , comme le château de Bourgues et autres , et croy bien que si le roy luy eust aydé , comme quelquefois en eut le vouloir , que le roy de Portugal eust vaincu et fourny son entreprise.
Mais ce vouloir passa au roy et fut longuement ledict roy de Portugal entretenu en esperance , comme d' ung an et plus.
Cependant s' empiroyent ses besongnes en Castille ; car , à l' heure qu' il vint , presque tous ces seigneurs du royaume de Castille tenoyent son party ; mais le voyant tant demourer , peu à peu muoyent de propoz et s' apointoyent avec ce roy Alphonce et royne Ysabel qui règnent aujourduy.
Le roy s' excusoit de ceste ayde , qu' il avoit accordée , sur ceste guerre qui estoi en Lorraine , monstrant avoir craincte que , si ledit duc de Bourgongne se ressourdoit , que après ne luy vint courre sus.
Ce povre roy de Portugal , qui estoit très bon et juste , mist en son ymagination qu' il iroyt devers ledict duc de Bourgongne , qui estoit son cousin germain , et qu' il pacifieroit tout ce different du roy et de luy , affin que le roy luy peüst ayder ; car il avoit honte de retourner en Castille ny Portugal avecques ceste defaulte et de n' avoir riens fait deçà ; car legièrement il avoit esté meü de venir et oultre l' oppinion de son conseil.
Ainsi se mist à chemin le roy de Portugal en fin cueur d' yver et alla trouver le duc de Bourgongne , son cousin , devant Nancy et luy commença à remonstrer ce que le roy luy avoit dit pour venir à ceste unyon.
Il trouva que ce seroit chose bien difficille que de les accorder et que , en tout , estoient differentz.
Ainsi n' y arresta que deux jours qu' il ne print congé dudict duc , son cousin , pour retourner à Paris , dont il estoit party.
Ledict duc luy prya attendre encores et qu' il voulsist aller au Pont-à-Mousson , qui est assez près de Nancy , pour garder ce Passaige.
Car jà sçavoit ledict duc l' arrivée des Allemans , qui estoient logéz à Sainct-Nycolas.
Le roy de Portugal s' excusa , disant n' estre point en armes ny accompaigné pour tel exploit , et s' en retourna à Paris , là où il fist long sejour.
La fin dudit roy de Portugal fut qu' il entra en suspicion que le roy le vouloit faire prendre et le bailler à son ennemy le roy de Castille.
Et pour ce , se desguysa , luy troysiesme , et delibera s' en aller à Romme et se mectre en une religion auprès.
Allant en cest habit , fut prins par ung appellé le Beuf , qui estoit de Normandie.
Le roy , nostre maistre , fut marry et eut quelque honte de ce cas : par quoy fist armer plusieurs navyres de ceste coste de Normandie , dont messire George le Grec eut la charge , qui le menèrent en Portugal.
L' occasion de sa guerre contre le roy de Castille estoit pour sa nyepce , fille de sa soeur , laquelle estoit femme du roy domp Henry de Castille , dernier mort , laquelle avoit une très belle fille , et est encores aujourduy , demourant en Portugal , sans estre mariée , laquelle fille la royne Ysabel , seur dudit roy domp Henry , debouttoit de la succession de Castille , disant que la mère l' avoit conceüe en adultère.
Assez de gens on esté de ceste oppinion , disant que le roy Henry n' eust sceü engendrer , pour aucune raison que je taiz.
Comment qu' il en soit allé et nonobstant que ladicte fille fust née soubz le manteau de mariage , toutesfois est demourée la couronne de Castille à la royne Ysabel et à son mary , roy d' Arragon et de Cecille , regnant aujourduy.
Et taschoit ledict roy de Portugal de faire le mariage de sadicte nyepce et de nostre roy Charles de present , huyctiesme de ce nom , qui fut l' occasion de sa venue de par deçà , laquelle luy fut à très grant prejudice et desplaisir ; car , tost après son retour en Portugal , il mourut.
Et pour ce , comme j' ay dit envyron le commencement de ces Memoires , ung prince doit bien regarder quelz embassadeurs il envoye par pays ; car , si ceulx qui vindrent faire l' alliance dudict roy de Portugal de par deçà ( à laquelle me trouvay present , comme l' ung des depputéz pour le roy ) eussent esté bien saiges , ilz se fussent mieulx informéz des choses de deçà , avant que conseiller à leur maistre ceste venue , qui tant luy porta de dommaige.
Le désastre de Nancy et la mort du Téméraire 1.
La résistance de Nancy.
-  Je me fusse bien passé de ce propoz , si n' eust esté pour monstrer que bien tard ung prince se doit mectre soubz la main d' ung autre ne aller sercher son secours en personne.
Et ainsi , pour retourner à ma principalle matière , le roy de Portugal n' eut pas faict une journée , au departir qu' il fist d' avecques ledict duc de Bourgongne , que ledict duc de Lorraine et les Allemans , qui estoient en sa compaignie , ne deslogeassent de Sainct-Nycolas pour aller combattre le duc de Bourgongne.
Et ce jour propre vint au devant d' eulx le conte de Campobache achever son entreprinse et se rendit des leurs avec environ huyt vingtz hommes d' armes ; et luy desplaisoit bien que pis n' avoit peu faire à sondict maistre.
Ceulx de dedans Nancy estoient advertiz des traictéz dudit conte de Campobache , qui leur aydoit bien à donner cueur de tenir.
Avec cela , entra ung homme qui se gecta aux fosséz , qui les asseüra de secours : car autrement estoient sur le point de se rendre.
Et si n' eust esté la dissimulation dudit conte , ilz n' eussent point tenu jusques lors ; mais Dieu vouloit achever ce mystère.
2.
Icy commance à parler de la bataille de Nancy et comme le duc de Bourgongne y fut deffaict et tué.
-  Ledit duc de Bourgongne , adverty de ceste venue , tint quelque peu de conseil , combien qu' il ne l' avoit point fort acoustumé , mais usoit communement de son propre sens.
Là fut l' oppinion de plusieurs que il se retirast au Pont-à-Mousson , près de là , et laissast de ses gens ès places qu' il tenoit environ Nancy , disans que , dès ce que les Allemans auroient avitaillé Nancy , s' en iroyent et seroit l' argent failly au duc de Lorraine , qui de long temps ne rassembleroit tant de gens ; et l' avitaillement ne sçauroit estre si grant que avant que la moytié de l' iver fust passé , qu' ilz ne fussent aussy à destroit comme ilz estoient lors ; et que cependant ledict duc rassembleroit gens.
Car j' ay entendu par ceulx qui le cuydoient sçavoir qu' il n' y avoit point en l' ost quatre mil hommes , dont il n' y en avoit que douze cens en estat de combattre.
D' argent avoit ledict duc assez , car il avoit au chasteau de Luxembourg , qui estoit près de là , bien quatre cens cinquante mil escuz , et des gens eust - il recouvert assez.
Mais Dieu ne luy voulut faire ceste grace que de recevoir ce saige conseil , ne congnoistre tant d' ennemys logéz de tous costéz environ luy ; et choysit le pire party , et , avecques parolles d' homme insensé , delibera d' actendre , nonobstant toutes les remonstrances qu' on luy avoit faictes du grant nombre d' Allemans qui estoient avec ledit duc de Lorraine et aussi de l' armée du roy , logée près de luy , et conclud la bataille avec ce petit nombre de gens espoventéz.
A l' arrivée du conte de Compobasche vers le duc de Lorraine , les Allemans luy feïrent dire que il se retirast et qu' ilz ne vouloient nulz trahistres avecques eulx.
Et ainsi se retira à Condé , ung chasteau et ung passaige près de là , qu' il repara le mieulx qu' il peüt , esperant que , fuyant le duc de Bourgongne et ses gens , il en tomberoit à sa part , comme il feït assez.
Ce n' estoit pas le principal traicté que eut ledict conte que celluy du duc de Lorraine ; car avecques aultres parla peu devant son partement , et avecques ceux-là conclud pour ce qu' il ne veoit point qu' il peüst mettre la main sur ledict duc de Bourgongne , qu' il se tourneroit de l' autre part quant viendroit l' heure de la bataille.
Plus tost ne vouloit partir ledict conte , affin de donner l' espoventement plus grant à tout l' ost dudict duc , mais il asseüroit bien que , si ledict duc fuyoit , qu' il n' en eschaperoit jamais vif et qu' il laisseroit douze ou quatorze personnes qui luy seroient seürs , les ungs pour commancer la fuytte dès ce qu' ilz verroyent marcher les Allemans , les autres qui auroyent l' oeil sur ledit duc , s' il fuyoit , pour le tuer en fuyant.
Et en cela n' y avoit point de faulte ; car j' en ay congneü deux ou trois de ceulx qui demourèrent pour tuer ledit duc.
Conclud qu' il eut ces grandes trahisons , se retira dedans l' ost , et puis se tourna contre son maistre , quant il veït arriver lesditz Allemans , comme j' ay dit.
Et puis , quant il veït que lesditz Allemans ne le vouloyent en leur compaignie , alla , comme dit est , à ce lieu de Condé.
Lesditz Allemans marchèrent.
Avec eulx estoient grand nombre de gens de cheval de deçà , qu' on y laissa aller.
Beaucoup d' autres se misdrent aux embusches près du lieu pour veoir si ledict duc seroit desconfit , pour happer quelque prisonnier ou autre butin.
Et ainsi povez veoir en quel estat s' estoit mis ce pouvre duc , par faulte de croire conseil.
Assemblées que furent lesdictes deux armées , la sienne qui jà avoit esté desconfitte par deux foys , et qui estoient peu de gens et mal en point , furent incontinent tournéz en desconfiture et tous mors et en fuytte.
Largement se saulvèrent.
Le demourant y fut mort ou prins.
Et , entre autres , y mourut sur le champ ledict duc de Bourgongne.
Je ne veulx point parler de la manière , pour ce que je n' y estoie point ; mais m' a esté compté de la mort dudict duc par ceulx qui le veïrent porter par terre et ne le peürent secourir pour ce qu' ilz estoient prisonniers.
Mais à leur veüe ne fut point tué , mais par une grant foulle de gens qui y survindrent , qui le tuèrent et le despouillèrent en la grant trouppe , sans le congnoistre.
Et fut ladicte bataille le cinquiesme jour de janvier l' an mil IIIIc LXXVI , veille des Roys.
Considérations sur la fortune du Téméraire et de sa maison J' ay depuis veü ung signet à Millan , que maintes fois avoie veü pendre à son pourpoint , qui estoit ung agneau , et y avoit ung fuzil entaillé en ung camayeul , où estoient ses armes , lequel fut vendu pour deux ducatz audit lieu de Millan.
Celuy qui luy osta luy fut mauvais varlet de chambre.
Je l' ay veü maintes fois habiller et deshabiller en grand reverence et de grans personnaiges ; et , à ceste dernière heure , luy estoient passéz ses honneurs.
Et perit , luy et sa maison , comme j' ay dit , au lieu où il avoit , par avarice , consenty de bailler le connestable , et peu de temps après.
Dieu luy vueille pardonner ses pechéz !  Je l' ay veü grant et honorable prince et autant estimé et requis de ses voisins , ung temps a esté , que nul prince de la crestienté ou , par adventure , plus.
Je n' ay veü nulle occasion par quoy plus tost peüst avoir encouru l' ire de Dieu , que de ce que , toutes les graces et honneurs qu' il avoit receües en ce monde , les estimoit toutes procedées de son sens et de sa vertu , sans les attribuer à Dieu , comme il devoit.
Car , à la vérité , il avoit de bonnes partz et vertueuses en luy.
Nul prince ne le passa jamais de desirer nourrir grandz gens et de les tenir bien reigléz.
Ses biensfaictz n' estoient point fort grandz , pour ce qu' il vouloit que chascun s' en sentist.
Jamais nul plus liberallement ne donna audience à ses serviteurs et subgectz.
Pour le temps que je l' ay congneü , point n' estoit cruel ; mais il le devint avant sa mort , qui estoit mauvais signe de longue durée.
Il estoit fort pompeux en habillemens et en toutes autres choses , et ung peu trop.
Il portoit fort grant honneur aux embassadeurs et gens estrangiers ; ils estoient bien fort festoiéz et recueilliz chez luy.
Il desiroit grant gloire , qui estoit ce qui plus le mectoit en ces guerres que nulle autre chose , et eust bien voulu resembler à ces anciens princes dont il a tant esté parlé après leur mort : hardy autant que homme qui ayt regné de son temps.
Or sont finyes toutes ses pensées , et le tout tourné à son prejudice et honte ; car ceulx qui gaignent en ont tousjours l' honneur.
Je ne sçauroye dire vers qui Nostre Seigneur s' est monstré plus courroucé : envers luy , qui mourut soudainement en ce champ , sans guères languir , ou vers ses subjectz , qui oncques puis n' eurent bien ne repoz , mais continuelle guerre et contre laquelle ilz n' estoient suffisans de resister , ou troubléz les ungs contre les autres et en guerre cruelle et mortelle ?  Qui encores leur a esté plus forte à porter , ceulx qui les deffendoient estoient gens estranges , qui naguères avoient esté leurs ennemys : c' estoient les Allemans.
Et , en effect , depuis ladicte mort , n' y eut jamais homme qui bien leur voulsist , de quelques gens qu' ilz se soyent aydéz , et a semblé , à veoir leurs oeuvres , qu' ilz eussent les sens aussi troubléz comme leur prince.
Car , peu avant sa mort , tout conseil bon et seür ilz ont dejecté et serché toutes voyes qui leur estoient nuysibles.
Et sont en chemin que ce trouble ne leur fauldra de grant pièce ou au moins la craincte de y recheoir.
Je seroye assez de l' oppinion de quelque autre que j' ay veü : c' est que Dieu donne le prince selon qu' il veult pugnir ou chastier les subjectz , et , au prince , les subjectz ou leurs couraiges disposéz envers luy selon qu' il les veult eslever ou abaisser.
Et ainsi sur ceste maison de Bourgongne a fait tout esgal ; car , après leur longue felicité et grant richesse et trois grandz princes bons et saiges , precedens cestuy-cy , qui avoyent duré six vingtz ans , donna ce duc Charles , qui continuellement les tint en grant guerre , travail et despence , et presque autant en temps d' yver que d' esté.
Beaucoup de gens riches et ayséz furent morts et destruictz par prison en ces guerres.
De grandes pertes commencèrent devant Nuz , qui continuèrent par les trois ou quatre batailles jusques à l' heure de sa mort , et tellement que à ceste dernière bataille estoit consommée toute la force de son pays et mortz et destruitz ou prins tous ses gens , c' est assavoir ceulx qui eussent sceü ou voulu deffendre l' estat et l' honneur de sa maison.
Et aussi , comme j' ay dit , semble que ceste perte ayt esté esgalle comme ilz ont esté en felicité.
Car , comme je diz l' avoir veü grant et riche et honnoré , encores puis - je dire avoir veü tout cela en ses subjectz , car je cuyde avoir veü et congneü la meilleure part de Europe.
Toutesfois n' ay - je congneü nulle seigneurie ne pays , tant pour tant ny de beaucoup plus grand estandue encores , qui fust si habondant en richesse , en meubles , et en edifices , et aussi en toutes prodigalitéz , despenses , festiemens et chères , comme je les ay veü pour le temps que je y estoye.
Et , s' il semble à quelcun qui n' y ait point esté , pour le temps que je diz , que j' en dye trop , d' autres y estoient comme moy qui , par adventure , diront que je diz peu.
Or a Nostre Seigneur , tout à ung coup , fait cheoir si grant et sumptueux edifice , ceste puissante maison , qui a tant soustenu de gens de bien et nourriz , et tant esté honnorée et près et loing et par tant de victoires et gloires que nulle autre à l' environ n' en receüt autant en son temps.
Et luy a duré ceste bonne fortune et grace de Dieu l' espace de six vingtz ans , que tous les voysins ont souffert , comme France , Angleterre , Espaigne.
Et tous , à quelque fois , la sont venue requerir , comme l' avez veü par experience du roy nostre maistre , qui , en sa jeunesse et vivant le roy Charles septiesme son père , se y vint retirer six ans ou temps du bon duc Philippes , qui amyablement le receüt.
D' Angleterre y ay veü les deux frères du roy Edouard , le duc de Clarance et le duc de Clocestre , qui puis se feït appeller le roy Richard.
De l' autre party du roy Henry , qui estoit de la maison de Lenclastre , y ay veü toute ceste lignée , ou peu s' en failloit.
De tous costéz ay veü ceste maison honnorée , et puis tout à ung coup cheoir ce dessus dessoubz et la plus desollée et deffaicte , tant en prince que en subjectz , que nul voysin qu' ilz eussent.
Et telles et semblables oeuvres a fait Nostre Seigneur avant que fussions néz et fera encores après que nous serons mortz ; car il se fault tenir seür que la grant prosperité des princes ou leur grand adversité procède de sa divine ordonnance.
Comment le roy fut adverty de la mort du duc de Bourgongne et comme ledict seigneur se conduysit après la mort dudit duc.
Pour tousjours continuer ma matière , le roy , qui jà avoit ordonné postes en ce royaulme ( et par avant n' en y avoit jamais eu ) , fut bien tost adverty de ceste dicte desconfiture du duc de Bourgongne , et à chascune heure en attendoit les nouvelles , pour les advertissemens qu' il avoit euz par avant de l' arrivée des Allemans et de toutes autres choses qui en deppendoient.
Et y avoit beaucoup gens qui avoient les oreilles bien ouvertes pour les ouyr le premier et les luy aller dire , car il donnoit voluntiers quelque chose à celuy qui premier luy apportoit quelques grans nouvelles sans oublier le messaiger.
Et si prenoit plaisir à en parler avant qu' elles fussent advenues , disant :  « Je donneray tant à celuy qui m' en apportera nouvelles.
»  Monsr du Bouchaige et moi eusmes ensemble le premier messaige de la bataille de Morat et ensemble le dismes au roy , lequel nous donna à chascun deux cens marcz d' argent.
Monsr du Lude , qui couchoit hors du Plesseïz , sceüt le premier l' arrivée du chevaulcheur qui apporta les lettres de ceste bataille de Nancy dont j' ay parlé.
Il demanda au chevaulcheur ses lettres , qui ne les luy osa reffuser , pour ce qu' il estoit en grant auctorité avec le roy.
Ledit seigneur du Lude vint fort matin , et estoit à grand peine jour , heurter à l' huys plus prochain du roy.
On luy ouvrit.
Il bailla lesdictes lettres que escrivoit monsr de Craon et autres ; mais nul ne acertenoit par les premières de la mort , mais aucuns disoyent que on l' avoit veü fuyr et qu' il s' estoit saulvé.
Le roy , de prime face , fut tant surprins de la joye qu' il eut de ceste nouvelle , que à grant peine sceüt - il quelle contenance tenir.
D' un costé , doubtoit que , s' il estoit prins des Allemans , qu' ilz ne s' adressassent à luy pour grant somme d' argent , que ayséement ledit duc leur pourroit donner ; d' autre costé estoit en soucy , s' il estoit eschappé ainsi desconfit à la tierce foiz , s' il prendroit ses seigneuries de Bourgongne ou non.
Et luy sembloit que ayséement les pourroit prendre , veü que tous les gens de bien du pays estoient presque tous mortz en ces batailles dessusdictes.
Et sur ce point estoit sa resolution ( que peu de gens , je croy , ont sceü , excepté moy ) que , si ledit duc estoit sain de sa personne , qu' il feroit entrer son armée , qui estoit en Champaigne et Barrois , incontinent en Bourgongne et saisir le pays à l' heure de ce grand espoventement ; et , dès ce qu' il seroit dedans , advertiroit ledict duc qu' il le faisoit à l' intention de les luy sauver et garder que les Allemans ne les destruysissent ( pour ce que ladicte duché estoit tenue en souveraineté de luy , laquelle il n' eust voulu pour riens laisser tomber ès mains des Allemans ) et que ce qu' il auroit prins , le luy rendroit.
Et sans difficulté ainsi l' eust - il fait , ce que beaucoup de gens ne croyroient point ayséement.
Aussi ilz ne savoient la raison qui l' eüst meü.
Mais ce propoz luy mua , quant il sceüt la mort dudit duc.
Dès ce que le roy eut receü ces lettres dont j' ay parlé , lesquelles , comme j' ay dit , ne disoient riens de la mort dudict duc , il envoya en la ville de Tours querir tous les cappitaines et plusieurs autres grans personnaiges et leur monstra ces lettres.
Tous en feïrent le signe de très grant joye.
Et sembloit à ceulx qui regardoient de bien près qu' il y en avoit assez qui s' efforçoient et , nonobstant leurs gestes , qu' ilz eussent mieulx aymé que le fait dudit duc fust allé autrement.
La cause pourroit estre que le roy estoit fort craint ; et doubtoient que , s' il se trouvoit tant au delivre d' ennemys , qu' il ne voulsist muer plusieurs choses , et par especial estatz et offices : car il en y avoit beaucoup en la compaignie , lesquelz , en la question du Bien Publicque et autres du duc de Guyenne , son frère , s' estoyent trouvéz contre luy.
Après avoir une pièce parlé aux dessusdictz , il ouyt la messe et puis feït mectre la table en sa chambre et les feït tous disner avecques luy ; et y estoit son chancellier et aucunes gens de conseil ; et , en disnant , parla tousjours de ces matières.
Et sçay bien que , moy et autres , prinsmes garde comme disneroient ne de quel appetit ceulx qui estoient à ceste table ; mais , à la verité , je ne sçay si c' estoit de joye ou de tristesse , ung seul , par semblant , ne mengea la moytié de son saoul.
Si n' estoient - ilz point honteux de manger avec le roy , car il n' y avoit celuy de la compaignie qui bien souvent n' y eust mangé.
Au lever de table , le roy se tira à part et donna à aucuns des terres que avoit possédé ledit duc , si ainsi estoit qu' il fust mort.
Et despescha le bastard de Bourbon et moy , lequel bastard estoit admiral de France , et nous bailla povoirs necessaires pour mectre en obeissance tous ceulx que se y vouldroient mectre ; et nous commanda partir incontinent et que nous ouvrissions toutes les lettres des postes et messaigiers que nous rencontrerions en allant , affin que nous fussions advertiz si ledit duc estoit mort ou vif Nous partismes et feïsmes grant diligence , nonobstant qu' il faisoit le plus grand froid que j' aye veü faire de mon temps.
Nous n' eusmes point faict demye journée que nous rencontrasmes ung messaigé à qui nous feïsmes bailler ses lettres , qui contenoient comme ledict duc avoit esté trouvé entre les mortz par ung paige ytalien et par son medecin , appellé maistre Loupe , natif de Portugal , lequel certiffioit à monsr de Craon que c' estoit monsr le duc son maistre , et incontinent en adverty le roy.
Saisie de la Picardie et de l' Artois Comme nous eusmes sceü toutes lesdictes choses , nous tirasmes jusques aux faulxbourgs d' Abeville , et fusmes les premiers par qui , en ce quartier là , ceulx du party du duc en furent advertiz.
Nous trouvasmes que le peuple de la ville estoit desjà en traicté avec monsr de Torcy , lequel de long temps ilz aymoient très fort.
Les gens de guerre et ceulx qui avoient esté officiers dudict duc traictoient avecques nous par ung messaigé que nous avions envoyé devant.
Et , sur nostre esperance , feïrent partir quatre cens Flamens qu' ilz avoient ; mais , quant le peuple veït ceulx-là dehors , ouvryrent les portes à monsr de Torcy , qui fut le grant dommaige des capitaines et autres officiers de ladicte ville ; car ilz estoient sept ou huyt à qui nous avions promis des escuz et aucunes pensions , car ce povoir avions - nous du roy ; dont ilz n' eurent riens , pour ce que les places ne furent point baillées par eulx.
Ladicte ville d' Abeville estoit des terres baillées par le roy Charles septiesme à la paix d' Arras , lesquelles devoient retourner en deffault de hoir masle.
Par quoy n' est merveille si legièrement nous ouvrirent les portes.
De là tirasmes à Dorlans et envoyasmes sommer Arras , chief d' Arthois , ancien patrimoine des comtes de Flandres , et qui de tout temps avoit acoustumé de aller à filles comme à filz.
Monsr de Ravastin et monsr des Cordes , qui estoient en ladicte ville d' Arras , entreprindrent de venir parler à nous au Mont-Sainct-Eloy , une abbaye près dudit Arras , et , avecques eulx , ceulx de la ville.
Il fut advisé que je yroye , et aucuns autres avecques moy ; car on doubtoit bien qu' ilz ne feroient point tout ce que nous vouldrions ; et , pour ce , n' y alla point ledict admiral.
Venu que je fuz audit lieu , y arrivèrent tost après lesdicts seigneurs de Ravastin et des Cordes et plusieurs autres gens de bien avecques eulx et aussi aucuns de la ville d' Arras.
Et , entre autres , estoit , pour ladicte ville , leur pensionnaire et qui parloit pour eulx , maistre Jehan de la Vacquerie , depuis premier president en parlement à Paris.
Pour ceste heure-là , leur requismes l' ouverture pour le roy et qu' ilz nous receüssent en la ville , disans que le roy la pretendoit sienne par le moyen de confiscation , et le pays , et que , s' ilz faisoient le contraire , qu' ilz estoient en dangier d' estre prins par force , veü la deffaicte de leur seigneur et que tout le pays estoit despourveü de gens de deffence , à cause de ces trois batailles perdues.
Les seigneurs dessusdictz nous firent dire par ledit de la Vacquerie que ceste conté d' Arthois appartenoit à madamoiselle de Bourgongne , fille du duc Charles , et luy venoit de vraye ligne , à cause de la contesse Marguerite de Flandres , qui estoit contesse de Flandres , d' Arthois , de Bourgongne , de Nevers et de Rethel , laquelle fut mariée au duc Philippe de Bourgongne le premier , lequel fut filz du roy Jehan et frère mesmes du roi Charles Vme , et supplioient au roy qu' il luy pleüt entretenir la trève qui estoit entre luy et le feu duc Charles.
Noz parolles ne furent pas trop grandes , car nous entendions bien de avoir ceste responce , mais la principalle occasion de mon allée ausdictz lieux estoit pour parler à aucuns particuliers de ceulx qui estoient là et pour les convertir pour le roy.
J' en parlay à aucuns , qui tost après furent bons serviteurs du roy.
Nous trouvasmes ce pays bien espoventé , et non sans cause : car je croy que en huyct jours ilz n' eussent sceü finer huyct hommes d' armes ; ne d' autres gens de guerres n' en y avoit en tous ces pays là que environ quinze cens hommes , tant de pied que de cheval , qui estoient vers Namur et en Haynault et estoient eschappéz de la bataille où estoit mort le duc de Bourgongne.
Leurs anciens termes ef façons de parler estoient bien changéz , car ilz parloient bien bas et en grant humilité : non pas que je vueille dire que , le temps passé , eussent plus arrogamment parlé qu' ilz ne deüssent , mais est vray que du temps que je y estoye ilz se sentoient si fors qu' ilz ne parloient point au roy ny du roy en telle reverence qu' ilz ont faict depuis.
Et si les gens estoient tousjours bien saiges , ilz seroient si moderéz en leur parolles , durant le temps de prosperité , qu' ilz ne devroyent point avoir cause de changer leur langaige en temps d' adversité.
Je retournay vers monsr l' admiral faire mon messaige , et là trouvay nouvelles que le roy venoit , lequel s' estoit mis à chemin tost après et avoit faict escrire plusieurs lettres , tant en son nom que de ses serviteurs , pour faire venir gens devers luy et par le moyen desquelz il esperoit reduyre ces seigneuries , dont j' ay parlé , en son obeissance.
Des fautes commises par Louis XI a propos de la succession de Bourgogne La joye lui fut très grande de se veoir au dessus de tous ceulx qu' il hayoit et de ses ennemys.
Des ungs estoit vengé , comme du connestable de France , du duc de Nemours et de plusieurs autres ; le duc de Guyenne , son frère , estoit mort , dont il avoit la succession ; toute la maison d' Anjou estoit morte , comme le roy René de Cecille , les ducs Jehan et Nicolas de Calabre , et puis le cousin , le conte du Maine , depuis conte de Provence , le conte d' Armygnac , qui avoit esté tué à Lestore , et de tous les dessusdictz avoit ledict seigneur recueilly le succession et les meubles.
Mais pour autant que ceste maison de Bourgongne estoit plus grande que les autres et plus puissante et qui avoit eu guerre avec le roi Charles septiesme , son père , trente deux ans sans trèves avec l' ayde des Angloys et qui avoyent leurs seigneuries assises ès lieux confins et les subgectz disposéz pour faire la guerre à luy et à son royaume , de tant luy fut plaisir plus grand et plus proffitable que de tous les autres ensemble.
Et luy sembloit bien que , à sa vie , ne trouveroit nul contredit à son royaume ne aux environs près de luy.
Il estoit en paix avec les Angloys , comme avez entendu , et desiroit et travailloit de toute sa puissance que ladicte paix d' Angleterre s' entretint.
Par quoy , estant hors de toute crainte , Dieu ne luy permit pas prendre ceste matière , qui estoit si grande , par le bout qu' il la devoit prendre.
Car par mariage et amytié povoit - il ayséement joindre à sa couronne toutes ces grandz seigneuries , ès quelles il ne povoit autrement pretendre nul droit ; et en eust faict ce qu' il eust voulu , et les eust faict condescendre à toutes ses voulentéz soubz l' ombre et condicion dudit mariage , veü le grand desconfort , povreté et debilitation en quoy ces seigneuries estoient : par quoy eust bien enforcy son royaume et enrichy par la longue paix , en quoy il l' eust peü maintenir et l' eust peü soulager en plusieurs façons , et par especial du passaige des gens d' armes , qui incessamment , le temps passé et le temps present , chevauchent d' ung des boutz du royaume en l' autre , et bien souvent sans grand besoing qu' il en soit.
Vivant encores le duc de Bourgongne , plusieurs fois me parla le roy de ce qu' il feroit si ledict duc venoit à mourir , et parloit en grand raison.
Lors disoit qu' il tascheroit à faire le mariage de son filz , qui est nostre roy à present , et de la fille dudict duc , qui puis a esté duchesse d' Autriche.
Et , si elle n' y vouloit entendre ( pour ce que monsr le daulphin estoit lors plus jeune que elle ) , essayeroit de luy faire espouser quelque jeune seigneur de ce royaulme , pour tenir elle et ses subgectz en amytié et recouvrer sans debattre ce qu' il pretendoit estre sien.
Et encores estoit ledit seigneur en ce propoz le huictiesme jour avant qu' il sceüst la mort dudit duc.
Ce saige propoz , dont je vous parle , luy commença jà ung peu à changer le jour qu' il sceüt ladicte mort et à l' heure qu' il nous despescha , monsr l' admiral dessus nommé et moy.
Toutesfoiz il en parla peu ; mais à d' aulcuns fit aulcunes promesses de terres et seigneuries.
La succession de Bourgogne et la suite des saisies en Picardie et Artois Comme le roy se trouva en chemin , en tirant après nous , luy venoient nouvelles plaisantes de tous costéz.
Le chasteau de Han luy fut baillé et Bouhain.
Ceulx de Sainct Quentin se prindrent eulx mesmes et misdrent dedans monsr de Mouy , qui estoit leur voysin.
Il estoit bien acertené de la ville de Peronne , que tenoit messire Guillaume Bische , et avoit esperance , par nous et par autres , que monsr des Cordes seroit des siens.
Il avoit envoyé à Gand son barbier , appellé maistre Olivier , natif d' ung village auprès de ladicte ville de Gand , et en avoit envoyé plusieurs autres en plusieurs villes , dont de tout avoit grant esperance , car plusieurs le servoyent plus de parolles que de faict.
Venu que fut le roy près de Peronne , me vins trouver au devant de luy ; et là vint apporter maistre Guillaume Bische et autres l' obeissance de la ville de Peronne , dont il fut fort joyeux.
Ledict seigneur y sejourna ce jour.
Je disnay avecques luy ce jour , comme j' avoye acoustumé , car son plaisir estoit que tousjours mangeoient sept ou huyct personnes à sa table pour le moins et aucunes foiz beaucoup plus.
Après qu' il eut disné , se tira à part et ne fut pas content du petit exploict que ledict monsr l' admiral et moy avyons fait , disant qu' il avoit envoyé maistre Olivier , son barbier , à Gand , qui luy mectroit ceste ville en son obeissance , et Robinet Doudenfort à Sainct Omer , lequel y avoit des amys et qui estoyent gens pour prendre les clefz de la ville et mectre ses gens dedans , et d' autres qu' il nommoit en d' autres villes grandes , et me faisoit combattre de ce propoz par monsr du Lude et par autres.
Il ne me appartenoit pas de l' arguer ne parler contre son plaisir ; mais luy diz que je doubtoye que maistre Olivier et les autres qu' il avoit nomméz ne cheviroient point si aiséement de ces grandes villes comme ilz pensoient.
Ce qui faisoit nostre roy me dire ces motz , c' estoit pour ce qu' il estoit changé de volunté et que ceste bonne fortune qu' il avoit au commencement luy donnoit esperance que tout se rendroit à luy de tous costéz.
Et se trouvoit conseillé par d' aucuns et si estoit aussi enclin de tous pointz deffaire et destruyre ceste maison et en departir les seigneuries en plusieurs mains et nommoit ceulx à qui il entendoit donner les contéz , comme Namur , Haynault , qui sont situées près de luy , les autres grandz pièces , comme Brabant , Hollande , en aider à avoir aucuns seigneurs d' Alemaigne , qui seroient ses amys et qui lui aideroient à executer son vouloir.
Son plaisir estoit bien me dire toutes ces choses , pour ce que autresfois luy avoye parlé et conseillé l' autre chemin cy-dessus escript , et vouloit que je entendisse ses raisons et pourquoy il muoyt et que ceste voye estoit plus utile pour son royaume , qui beaucoup avoit souffert à cause de la grandeur de ceste maison de Bourgongne et des grans seigneuries qu' ilz possedoient.
Quant au monde , il y avoit grand apparence en ce que ledit seigneur disoit ; mais , quant à la conscience , me sembloit le contraire.
Toutesfois le sens de nostre roy estoit si grand que moy ne autres , qui fussent en la compaignie , n' eussions sceü veoir cler en ses affaires comme luy-mesmes faisoit : car , sans nulle doubte , c' estoit ung des plus saiges princes et des plus subtilz qui ayt regné en son temps.
Mais , en ces grandz matières , Dieu dispose les cueurs des rois et des grandz princes , lesquelz il tient en sa main , à prendre les voyes selon les oeuvres qu' il veult conduyre après.
Car , sans nulle difficulté , si son plaisir eust esté que nostre roy eust continué le propoz qu' il avoit de luy mesmes advisé avant la mort dudict duc , les guerres qui ont esté depuis et sont ne fussent point advenues.
Mais nous n' estions encores envers luy , tant d' ung costé que d' autre , dignes de recevoir ceste longue paix ; et de là procède l' erreur que feït nostre roy , et non point de la faulte de son sens , car il estoit bien grand , comme j' ay dit.
Je diz ces choses au long pour monstrer que , au commencement que on veult entreprendre une si grand chose , que on la doit bien consulter et debattre , affin de povoir choisir le meilleur party ; et , par especial , soy recommander à Dieu et luy prier qu' il luy plaise adresser le meilleur chemin ; car de là vient tout : et se voyt par escript et par experience.
Je n' entendz point blasmer nostre roy pour dire qu' il eust failly en ceste matière , car , par adventure , autres qui sçavoient et congnoissoient plus que moy seroient et estoient lors de l' advis qu' il estoit , combien que riens n' y fut debattu , ne là ny ailleurs , touchant ladicte matière.
Les croniqueurs n' escrivent communement que les choses qui sont à la louenge de ceulx de qui ilz parlent et laissent plusieurs choses ou ne les sçavent pas aucunes fois à la verité.
Et je me delibère de ne parler de chose qui ne soit vraye et que je n' aye veüe ou sceüe de si grans personnaiges qu' ilz sont dignes de croire , sans avoir regard aux louanges.
Car il est bon à penser qu' il n' est nul prince si saige qui ne faille bien aucunces fois , et bien souvent s' il a longue vie.
Et ainsi se trouveroit de leurs faictz , s' il en estoit dit tousjours la verité.
Les plus grandz senatz et consulz qui ayent esté ne qui sont ont bien erré et errent bien , comme il est veü et se voyt chascun jour.
Sejourné que eut le roy en ce villaige près Peronne , se delibera l' endemain y aller faire son entrée , laquelle ville luy estoit baillée , comme j' ay dit.
Ledit seigneur me tira à part , comme il voulut partir , et m' envoya en Poictou et sur les frontières de Bretaigne et me dist en l' oreille que si l' entreprise de maistre Olivier ne se conduysoit et que monsr des Cordes ne se tournast des siens , qu' il feroit brusler le pays d' Arthoys en ung endroit , du long de la rivière du Liz , qui se appelle l' Aleue , et puis que incontinent s' en retourneroit en Tourayne.
Je luy recommanday aucuns , lesquelz s' estoient tournéz de son party par mon moyen , par quoy leur avoye promis pensions et biensfaictz de luy.
Il en print de moy les noms par escript , et leur tint ledict seigneur ce que je leur avoye promis.
Et ainsi partyz de luy pour ce coup.
Comme je voulus monter à cheval , monsr du Lude ( qui estoit fort aggreable au roy en aucunes choses et qui fort aymoit son proffit particulier et ne craignoit jamais à abuser personne , aussi très legierement croyoit et estoit trompé bien souvent ; il avoit esté nourry avec le roy en sa jeunesse , il luy sçavoit fort complaire et estoit homme très plaisant ) me vint dire ces motz comme par mocquerie saigement dicte :  « Or , vous en allez - vous à l' heure que vous deviez faire voz besongnes ou jamais , veü les grans choses qui tumbent entre les mains du roy , dont il peult avantaiger et enrichir tous ceulx qu' il ayme ?  Et , au regard de moy , je m' attendz estre gouverneur de Flandres , et me y faire tout d' or ! » ;  et ryoit fort.
Je n' euz nulle envie de rire , pour ce que je doubtoye qu' il ne procedast du roy , et luy respondy que j' en seroye très joyeux s' il advenoit ainsi et que j' avoye esperance que le roy ne me oublieroit point , et ainsy party.
Ung chevalier de Haynault estoit arrivé là devers moy , n' y avoit point demye heure , et m' apportoit nouvelles de plusieurs autres à qui j' avoye escript en les pryant de se vouloir reduyre au service du roy.
Ledict chevalier et moy sommes parentz , et est encores vivant , par quoy ne le veulx nommer ne ceulx de qui il m' apportoit nouvelles.
Il m' avoit en deux motz faict ouverture de bailler les principalles places et villes du pays de Haynault ; et , au partir que je feïz du roy , luy en diz deux motz.
Incontinent l' envoya querir et me dist de luy et des autres que luy nommoye qu' ilz n' estoient gens telz qu' il luy failloit.
L' ung luy desplaisoit d' ung cas , l' aultre d' ung aultre et luy sembloit que leur offre estoit nulle et qu' il auroit bien tout sans eulx.
Ainsi party de luy et fist parler ledict chevalier à monsr du Lude , dont il se trouva esbahy , et se departit tost , sans entrer en grand marchandise , car ledit seigneur du Lude et luy ne se fussent jamais accordéz ny entenduz , pour ce qu' il estoit venu esperant faire son proffit et s' enrichir ; et ledit seigneur du Lude luy demanda d' entrée ce que les villes luy donneroyent en conduysant leur affaire.
Encores estimé - je ce reffus et mespris que le roy feït de ces chevaliers venu de Dieu : car je l' ay veü depuis qu' il les eust bien estiméz s' il en eust peü finer , mais par adventure que Nostre Seigneur ne luy voulut de tous pointz accomplir son desir , pour aucunes raisons que j' ay dictes , ou qu' il ne vouloit point qu' il usurpast sur ce pays de Haynault tenu de l' empire , tant pour ce qu' il n' y avoit nul tiltre , que aussi pour les anciennes alliances et sermens qui sont entre les empereurs et roys de France.
Et monstra bien , depuis , ledict seigneur en avoir congnoissance , car il tenoit Cambray et le Quesnoy et Vausain en Haynault.
Il rendit ce de Haynault et remist Cambray en neutralité , laquelle est ville imperialle.
Combien que ne demouray sur le lieu , si fuz - je informé comme les affaires passoient , et ayséement le povoye entendre par la congnoissance et nourriture que j' avoye eue de l' un costé et de l' autre , et depuis l' ay sceü par bouche de ceulx qui les conduysoient tant d' ung costé que d' autre.
La mission d' Olivier le Dain Maistre Olivier , comme avez ouy , estoit allé à Gand , lequel portoit lettres de creance à madamoyselle de Bourgongne , fille du duc Charles.
Et avoit commission de luy faire aucunes remonstrances à part , affin qu' elle se voulsist mectre entre les mains du roy.
Cela n' estoit point sa principalle charge , car il doubtoit bien que à grant peine y pourroit parler seul ; et s' il y parloit , si ne la sçauroit - il guyder à ce qu' il desiroit , mais avoit intention qu' il feroit faire à ceste ville de Gand quelque grand mutation , congnoissant que de tout temps elle y est encline et que , soubz les ducz Philippes et Charles , elle avoit esté tenue en grant crainte et leur avoyent osté aucuns privileiges par la guerre qu' ilz eurent avec le duc Philippes en faisant leur paix.
Et aussi par le duc Charles leur en fut osté ung touchant la creation de leur loy , pour une offence qu' ilz luy feïrent en entrant en ladicte ville , le premier jour qu' il y entra comme duc.
J' en ay parlé icy devant : par quoy je m' en tairay.
Toutes ces raisons donnèrent grant hardiesse audict maistre Olivier , barbier du roy , comme j' ay dit , de poursuyvre son oeuvre.
Et parla à aucuns qu' il pensa qu' ilz deüssent prester l' oreille à ce qu' il desiroit ; et offroit leur faire rendre par le roy leurs privileiges qu' ilz avoyent perduz et autres choses ; mais il ne fut point en leur hostel de ville pour en parler en publicque , car il vouloit premier veoir ce qu' il pourroit faire avec ceste jeune princesse ; toutesfois , il en sceüt quelque chose.
Le dessusdit maistre Olivier , quant il eut esté à Gand quelque peu de jours , on luy manda venir dire sa charge ; et y vint en la presence de la princesse , et estoit vestu beaucoup myeulx qu' il ne luy appartenoit.
Il bailla ses lettres de creance.
Ladicte damoyselle estoit en chaire , et le duc de Clèves à costé d' elle , l' evesque du Liége avec plusieurs autres grandz personnaiges et grand nombre de gens.
Elle leüt sa lettre et fut ordonné audit maistre Olivier dire sa creance.
Lequel repondit qu' il n' avoit charge , sinon de parler à elle à part.
On luy dist que ce n' estoit point la coustume , et , par especial , à ceste jeune damoyselle , qui estoit à marier.
Il continua de dire qu' il ne diroyt autre chose , sinon à elle.
On luy dist que on luy feroit bien dire , et eut paour.
Et croy que , à l' heure qu' il vint à presenter sa lettre , qu' il n' avoit point pensé à ce qu' il devoit dire , car ce n' estoit point sa charge principalle , comme vous avez ouy.
Aucuns de ce conseil le prindrent à derrision , tant pour cause de son petit estat que des termes qu' il tenoit ; et par especial ceulx de Gand , car il estoit natif d' ung petit villaige auprès de ladicte ville , et luy furent faictz aucuns tours de mocquerie.
Et puis soudainement s' en fouyt de la ville , car il fut adverty que , s' il ne l' eust faict , qu' il estoit en peril de estre gecté en la rivière ; et le croy ainsy.
Ledit maistre Olivier , qui se faisoit appeller conte de Melean , qui est une petite ville près de Paris , dont il estoit capitaine , fuyt à Tournay , à son partement de Gand.
Laquelle ville est neutre en ce quartier là et fort affectionnée au roy , car elle est sienne et luy paye dix mille livres parisiz l' an et , au demourant , vit en toute liberté et y sont receüz toutes gens ; et est belle ville et très forte , comme chascun en ce quartier deçà le scet bien.
Les gens d' eglise et bourgeoys de ladicte ville ont tout leur vaillant et revenu en Haynault et en Flandres , car elle touche à tous les deux pays dessusditz ; et pour ceste cause avoyent tousjours accoustumé de donner , par les anciennes guerres du roy Charles VIIe et du duc Philippes de Bourgongne , dix mil livres l' an audict duc , et autant leur en ay veü donner au duc Charles de Bourgongne.
Pour ceste heure que y entra ledict maistre Olivier , elle ne payoit riens et estoit en grant ayse et repoz.
Combien que la charge que avoit ledict maistre Olivier estoit trop grande pour luy , si n' en fust - il point tant à blasmer que ceulx qui la luy baillèrent.
L' exploit en fut tel qu' il devoit ; mais encores monstra - il sens et vertu à ce qu' il fist.
Car , congnoissant que ladicte ville de Tournay estoit si prochaine des deux pays dont j' ay parlé que plus ne povoit , et bien aysée pour y faire grand dommage , pourveü qu' il y peüst mectre des gens d' armes que le roy avoit près de là ( à quoy pour riens ceulx de la ville ne se fussent consentiz , car jamais ne se monstrèrent ne d' ung party ne d' autre , mais neutres entre ces deux princes ) , pour les raisons dessusdictes , ledict maistre Olivier manda secrètement à monsr de Mouy , dont le filz estoit bailly de ladicte ville ( mais il ne se y tenoit point ) , qu' il amenast sa compaignye , qui estoit à Sainct-Quentin , et quelques autres gens d' armes , qui estoient en ce quartier là.
Lequel vint à heure nommée à la porte , où il trouva ledit maistre Olivier , accompaigné de trente ou quarante hommes , lequel eut bien hardement de faire ouvrir la barrière , demye amour et moytié force , et mist les gens d' armes dedans : dont le peuple fut assez content ; mais les gouverneurs de la ville , non.
Desquelz il envoya sept ou huyct à Paris , qui n' en sont ozéz partir tant que le roy a vescu.
Après ces gens d' armes , y en entra d' autres qui ont faict merveilleux dommaiges ès deux pays dessusdictz depuis , comme d' avoir pillé maintz beaulx villaiges et maintes belles censes , plus au dommage des habitans de Tournay que d' autres , pour les raisons que j' ay dictes.
Et tant en feïrent que les Flamens vindrent devant et tirèrent le duc de Gueldres de prison ( que le duc Charles y avoit mis ) , pour en faire leur chef.
Et vindrent devant ladicte ville , où ilz feïrent peu de sejour , car ilz s' en partirent en grant desordre et fuyte et y perdirent beaucoup gens.
Et , entre les autres , y mourut le duc de Gueldres , qui se mist à la queue pour vouloir ayder à soustenir le faiz.
Mais il fut mal servy et y mourut.
Doncques proceda cest honneur au roy par ledict maistre Olivier , et receürent les ennemys du roy grant dommaige.
Ung bien plus saige et plus grant personnaige que luy eust bien failly à conduyre son oeuvre.
J' ay assez parlé de la charge qui fut donnée par ce saige roy à ce petit personnaige , inutile à la conduycte de si grant matière.
Et semble bien que Dieu avoit troublé le sens à nostre roy en cest endroit ; car , comme j' ay dit , s' il n' eust cuydé son oeuvre trop aisée à mestre à fin et il eust ung peu laissé de la passion et vengeance qu' il desiroit contre ceste maison , sans point de doubte il tint aujourduy toute ceste seigneurie soubz son arbitraige.
La succession de Bourgogne 1.
Opérations et négociations en Picardie et en Artois.
-  Après que ledict seigneur eut receü Peronne , qui luy fut baillée par messire Guillaume Bische , homme de fort petit estat , natif de Molins-Engilbertz en Nyvernoys , qui avoit esté enrichy et eslevé en auctorité par ledit duc Charles de Bourgongne - lequel luy avoit baillé ceste place entre ses mains pour ce que sa maison , appellée Clery , estoit près , laquelle ledit messire Guillaume Bische avoit acquise et y avoit fait ung fort chasteau et beau - ledict seigneur receüt audict lieu aucuns embassadeurs de la partye de madamoyselle de Bourgongne , où estoyent les plus grans et principaulx personnages dont elle se povoit ayder : qui n' estoit point saigement fait de venir tant ensemble ; mais leur desolation estoit si grande et la paour , qu' ilz ne sçavoyent ne que dire ne que faire.
Les dessusditz estoient : leur chancellier , appellé messr Guillaume Hugonet , très notable personnaige et saige , et avoit eu grand credit avecques le duc Charles et en avoit receü grans biens ; le seigneur de Humbercourt y estoit , dont a esté assez parlé en ces Memoires , et n' ay point souvenance d' avoir veü un plus saige gentil homme ne myeulx pour conduyre grans matières ; il y avoit le seigneur de la Vere , grant seigneur en Zelande , le seigneur de la Gruthuse , et plusieurs autres , tant nobles que gens d' eglise et de bonne ville.
Nostre roy , avant les avoir ouyz , tant en general que en particulier , mist grant peine à gaigner chascun d' eulx.
Et en eut humbles parolles et reverences , comme de gens estants en crainte.
Toutesfois ceulx qui avoyent leurs terres en lieu où ilz se actendoyent que le roy ne allast point ne se vouloient en riens obliger au roy , si ce n' estoit en faisant le mariage de monsr le daulphin , son filz , à ladicte damoyselle.
Ledit chancellier et seigneur de Humbercourt , qui avoyent esté nourriz en très grand et longue auctorité et qui desiroyent y continuer et avoyent leurs biens aux lymites du roy , l' ung en la duché de Bourgongne et l' autre en l' entrée de Pycardie , comme vers Amyens , prestoient l' oreille au roy et à ses offres et y donnèrent quelque consentement de le servir en faisant ce mariage et de tous pointz se retyrer soubz luy , ledict mariage accomply.
Et combien que ce chemyn fust le meilleur , toutesfois il ne luy estoit point agreable ; et se mescontentoit d' eulx et que , dès lors , ilz ne demouroient ; mais il ne leur en fist point de semblant , car il s' en vouloit ayder en ce qu' il pourroit.
Jà avoit ledict seigneur bonne intelligence avecques monsr des Cordes ; et , conseillé et advisé de luy , qui estoit chef et maistre dedans Arras , requist ausditz embassadeurs qu' ilz luy feïssent faire ouverture , par ledit seigneur des Cordes , de la cité d' Arras : car lors y avoit muraille et fossé entre la ville d' Arras et la cité et portes fermans contre ladicte cité , et maintenant est à l' opposite , car la cité ferme contre la ville.
Après plusieurs remonstrances faictes ausditz embassadeurs et que ce seroit pour le myeulx et que plus ayséement on viendroit à paix en faisant ceste obeissance , ilz se y consentirent , et principallement lesdictz chancellier et seigneur de Humbercourt.
Et baillèrent lettres de descharge audit seigneur des Cordes et consentement de bailler ladicte cité d' Arras , ce qu' il feït voulentiers.
Dès ce que le roy fut dedans , il feït faire boullevartz de terre contre la porte et autres endroitz près de la ville ; et , par cest appointement , monsr des Cordes se tira hors de la ville et en fist saillir ses gens de guerre , estans avecques luy , et s' en alla chascun à son plaisir et prenant tel party qu' il leur plaisoit.
2.
Comment le roy retira en son service monsr des Cordes et comme , par son moyen , il recouvra les villes d' Arras , Hedin et Boulongne.
-  Ledit seigneur des Cordes , se tenant à deschargé du service de sa maistresse par ce consentement que avoient baillé ces embassadeurs qu' il mist le roy dedans ladicte cité d' Arras , se delibera de faire le serment au roy et de devenir son serviteur , considerant que son nom et ses armes estoient deçà la Somme , près de Beauvais ; car il a nom messire Philippes de Crevecueur , frère second du seigneur de Crevecueur.
Et aussi ces terres que la maison de Bourgongne avoit occupé sur la rivière de Somme , dont assez ay parlé , vivans les ducz Philippes et Charles , revenoyent sans nulle difficulté au roy par les condicions du traicté d' Arras , par lequel elles furent baillées au duc Philippes pour luy et ses hoirs masles seulement , et le duc Charles ne laissa que ceste fille dont j' ay parlé.
Et ainsi ledict messire Philippes de Crevecueur devenoit homme du roy sans difficulté.
Par quoy n' eust sceü mesprendre à se mectre au service du roy , s' il n' avoit faict serment de nouveau à ladicte damoyselle et en luy rendant ce qu' il tenoit du sien.
Il s' en est parlé et parlera en diverse façon , par quoy m' en rapporte à ce qu' il en est.
Bien sçay qu' il avoit esté nourry et accreü et mys en grant estat par le duc Charles et que sa mère avoit nourry en partye ladicte damoyselle de Bourgongne et qu' il estoit gouverneur de Picardye , seneschal de Ponthieu , cappitaine du Crotoy , gouverneur de Peronne , Roye et Mondidier , cappitaine de Boulongne et de Hedyn , de par le duc Charles , quant il mourut , et encores de present le tient de par le roy en la forme et manière que le roy nostre maistre les luy bailla.
Après que le roy eut faict en la cité d' Arras comme je vous ay dit , il partit de là et alla mectre le siège devant Hedyn , où il mena ledict seigneur des Cordes , lequel avoit tenu la place , comme dit est , n' y avoit que troys jours , et encores y estoient ses gens qui monstrèrent la vouloir tenir pour ladicte damoyselle , disant luy avoir faict le serment , et tyra l' artillerie quelque jour.
Ilz ouyrent parler leur maistre ( et à la verité ceulx de dedans et de dehors se entendoyent bien ) , et ainsi ladicte place fut baillée au roy , lequel s' en alla devant Boulongne , où il en fut faict tout ainsy.
Ilz tindrent , par adventure , ung jour davantaige.
Toutesfois , ceste habilité estoit dangereuse , s' il y eust gens au pays.
Et le roy , qui depuis le me conta , l' entendoit bien , car il y avoit gens dedans Boulongne qui congnoissoient bien le cas , et travaillèrent d' y mectre des gens s' ilz en eussent peü finer à temps , et la deffendre à bon escient.
Cependant que le roy sejournoit devant Boulongne , qui fut par l' espace de cinq ou de six jours , ceulx d' Arras se tindrent pour deceüz de se voir ainsi enclos de costé et d' autre , où il y avoit largement gens d' armes et grant nombre d' artillerie , et travailloient de trouver gens pour garnir leur ville , et en escrivoyent aux villes voysines , comme Lisle et Douay.
Audict lieu de Douay y avoit quelque peu de gens de cheval ; entre les autres y estoit le seigneur de Vergy et autres , dont ne me souvient.
Et estoyent de ceulx qui revenoyent de ceste bataille de Nancy.
Lesquelz deliberèrent de soy venir mettre en ladicte ville d' Arras ; et feïrent amas de ce qu' ilz povoient , comme de deux ou troys cens chevaulx , que bons que mauvais , et cinq ou six cens hommes de pied.
Ceulx de Douay , qui en ce temps là estoient encores ung petit orguilleux , les pressèrent de partir à plain midy , voulsissent ou non : qui fut une grant follye pour eulx , et mal leur en print.
Car le pays delà Arras est plain comme la main , et y a environ cinq lieues.
Et s' ilz eussent attendu la nuyct , ilz eussent executé leur entreprise comme ilz entendoient.
Comme ilz furent en chemyn , ceulx qui estoient demouréz en la cité , comme le seigneur du Lude , Jehan du Fou , les gens du mareschal de Loheac , furent advertiz de leur venue et se deliberèrent de plus tost aller au devant et mectre tout à l' aventure que de les laisser entrer en ladicte ville , car il leur sembloit qu' ilz ne sçauroyent defendre ladicte ville s' ilz n' y entroyent.
L' entreprise de ceulx que j' ay dit estoit bien perilleuse , mais ilz l' executèrent hardyement et destroussèrent ceste bande qui estoit partye de Douay.
Et furent presque tous mortz et prins ; et , entre les autres , fut prins ledict seigneur de Vergy.
Le roy y arriva le lendemain , qui eut grant joye de ceste aventure , et fit mectre tous les prisonniers en sa main.
Plusieurs en fist mourir de ces gens de pied , esperant espoventer ce peu de gens de guerre qu' il y avoit en ce quartier.
Il fit long temps garder monsr de Vergy , lequel ne voulut faire le serment au roy pour chose du monde ; si estoit - il en estroite garde et bien enferré.
A la fin , luy conseillé de sa mère et après avoir esté ung an en prison et plus , feït le bon plaisir du roy , dont il fist que saige.
Le roy luy restitua toutes ses terres et toutes celles qu' il querelloit et le feït possesseur de plus de dix mil livres de rente et autres beaulx estatz.
Ceulx qui eschappèrent de ceste destrousse entrèrent en la ville , qui estoient peu.
Le roy fist approcher son artillerie et tyrer , laquelle estoit puissante et en grant nombre.
Le fossé ny la muraille ne valloyent guères.
La batterie fut grande , et furent tous espoventéz ; et n' avoyent comme point de gens de guerre dedans.
Monseigneur des Cordes y avoit bonne intelligence ; et aussi de ce que le roy tenoit la cité la ville ne luy povoit eschapper.
Par quoy firent une composition en rendant la ville , laquelle fut assez mal tenue , dont eut partye de la coulpe le seigneur du Lude.
Et feït le roy mourir plusieurs bourgeoys et autres beaucoup gens de bien.
Ledict seigneur du Lude et maistre Guillaume Cerisay y eurent grant prouffit , car ledict du Lude m' a dit par ce temps qu' il y avoit gaigné vingt mil escuz et deux pannes de martre.
Et feïrent ceulx de la ville ung prest de soixante mil escuz , qui estoit beaucoup trop pour eulx.
Toutesfois je croy que depuis ilz furent renduz , car ceulx de Cambray en prestèrent quarante mille , qui depuis , pour certain , leur ont esté renduz.
Par quoy je croy que aussi furent les autres.
Icy parle de l' auctorité que prindrent les Gantois de vouloir gouverner les affaires de leur princesse après la mort du duc Charles de Bourgongne , des mutineries et oultraiges desditz Gantoys et de la mort du chancellier de Bourgongne et seigneur de Humbercourt qu' ilz feïrent mourir.
Pour l' heure de ce siège d' Arras estoit madamoyselle de Bourgongne à Gand entre les mains de ces très desraisonnables gens , dont luy en survint perte et prouffit au roy : car nul n' y pert que quelcun n' y gaigne.
Aussi tost qu' ilz sceürent la mort du duc Charles , il leur sembla qu' ilz estoyent eschappéz , et prindrent tous ceulx de leur loy , qui sont vingt six , et la plus part ou tous firent mourir ; et prindrent leur couleur , disant qu' ilz avoyent faict decapiter le jour devant ung homme et , nonobstant qu' il eust bien desservy , si n' en avoyent - ilz nul povoir comme ilz disoyent , pour ce que leur povoir estoit expiré par le trespas dudict duc , qui les avoit creéz audict gouvernement.
Ilz feïrent mourir aussi plusieurs grandz et bons personnages de la ville , qui avoyent esté amys et favorables du duc , dont il en y avoit d' aucuns qui , de mon temps , et moy present , avoient aydé à desmouvoir ledict duc Charles , lequel vouloit destruyre grant partye de ladicte ville.
Ilz contraignyrent ladicte damoyselle à confermer leurs anciens privilèges qui leurs avoient esté ostéz par la paix de Gavre faicte avec ledict duc Philippes , et autres par le duc Charles.
Lesditz privilèges ne leur servoyent que de noyse avec leur prince.
Et aussy leur principalle inclination est de desirer leur prince foible ; et n' en ayment nulz , depuis qu' ilz sont seigneurs , mais très naturellement estans en enfance et avant qu' ilz viennent à la seigneurie , comme ilz avoyent faict ceste damoyselle , qu' ilz avoient songneusement gardée et aymée jusques lors qu' elle fust dame.
Aussi est bon à entendre que si , à l' heure que ledict duc mourut , les gens de Gand n' eussent faict nul trouble et voulu tascher à garder le pays , que soudainement ilz eussent pourveü à mectre gens dedans Arras et , par adventure , à Peronne ; mais ilz ne pensèrent que à ce trouble.
Toutesfois , estant le roy devant ladicte ville d' Arras , vindrent devers luy aucuns embassadeurs de par les troys Estatz du pays de ladicte damoyselle , car ilz tenoyent à Gand certains depputéz desdicts troys Estatz ; mais ceulx de Gand faisoient le tout à leur plaisir , pour ce qu' ilz tenoyent ladicte damoyselle entre leurs mains.
Le roy les ouyt , et , entre autres choses , dirent que les choses qu' ilz avoyent proposées , qui estoyent tendans à fin de paix , procedoyent du vouloir de ladicte damoyselle , laquelle en toutes choses estoit deliberée de se conduyre par le vouloir et conseil des troys Estatz de son pays.
Oultre requeroient que le roy se voulsist deporter de la guerre qu' il faisoit tant en Bourgongne qu' en Arthoys et que l' on print journée pour povoir amyablement paciffier et que cependant fust surseance de guerre.
Le roy se trouva jà comme au dessus , et encores cuydoit que les choses vinsent myeulx à son plaisir , car il estoit bien informé que leurs gens de guerre estoient mortz et deffaictz partout , et beaucoup tournéz de son costé , et par especial monsr des Cordes , dont il avoit grant estime , et non sans cause , car de long temps n' eust fait par force ce que par intelligence il avoit eu par son moyen bien peu de jours avant , comme vous avez ouy.
Et pour ce , il estima peu leurs requestes et demandes.
Et aussi il estoit bien informé et sentoit bien que ces gens de Gand estoient en tel estat , qu' ilz troubloyent tant leur compaignye , qu' ilz ne sçavoient donner conseil ny ordre à conduyre la guerre contre luy , car nul homme de sens ne qui eust auctorité avec leurs princes passéz n' estoient appelléz en riens , mais persecutéz et en dangier de mort ; et , par especial , avoyent en grant hayne les Bourguygnons pour la grant auctorité qu' ilz avoyent eu le temps passé.
Et davantaige congnoissoit bien tout cela le roy : car , en telles choses , veoyt aussi cler que nul homme de son royaulme que ces Gantoys dessusdictz de tout temps desiroyent veoir leur seigneur appetisser , mais qu' ilz n' en sentissent riens en leur pays.
Et , pour ce , advisa que , s' ilz estoyent encommancéz à se diviser , qu' il les y mectroit encores plus avant , car ce n' estoient que bestes ceulx à qui il avoit affaire ( et gens de ville la pluspart ) , et par especial ès choses subtiles dont ledict seigneur se sçavoit bien ayder ; et faisoit ce qu' il devoyt pour vaincre et mener à fin son emprinse.
Le roy s' arresta sur la parolle que ces embassadeurs avoient dicte , laquelle parolle denottoit que leur princesse ne feroit riens sans la deliberation et conseil des troys Estatz de son pays , en leur disant qu' ilz estoyent mal informéz du vouloir d' elle et d' aucuns particuliers , car il estoit seür qu' elle entendoit conduyre ses affaires par gens particuliers qui ne desiroient point la paix et que eulx se trouveroyent desadvouéz : dont lesditz embassadeurs se trouvèrent fort troubléz , comme gens mal acoustuméz de besongner en si grans affaires et matières.
Respondirent promptement qu' ilz estoient bien seürs de ce qu' ilz dysoient et qu' ilz monstreroient leur instruction quant besoing en seroit.
On leur res - pondit qu' on leur monstreroit lettres , quant il plairoyt au roi , escriptes de telles mains qu' ilz les croyroyent , qui disoyent que ladicte damoyselle ne vouloit conduyre ses affaires que par quattre personnes.
Ilz replicquèrent encores qu' ilz estoyent bien seürs du contraire.
Lors leur fist le roy monstrer une lettre que le chancellier de Bourgongne et le seigneur de Humbercourt avoient apportées à l' autre foiz qu' ilz avoyent esté à Peronne , lesquelles estoient escriptes partye de la main de ladicte damoyselle , partye de la main de la duchesse de Bourgongne douairière , femme dudit duc Charles , soeur du roy Edouart d' Angleterre , et partye du seigneur de Ravastin , frère du duc de Clèves et prochain parent de ladicte damoyselle : ainsi estoit ceste lettre escripte de troys mains.
Elle ne parloit que ou nom de ladicte damoyselle , mais il estoit fait pour y adjouster plus grant foy.
Le contenu de ladicte lettre estoit creance sur lesditz chancellier et Humbercourt ; et davantage declairoit ladicte damoyselle que son intention estoit que tous ses affaires seroient conduytz par quatre personnages qui estoient ladicte douairière , sa belle mère , ledict seigneur de Ravastin et les dessusdictz chancellier et Humbercourt , et supplyoit au roy que ce qu' il luy plairoit faire conduyre envers elle passast par leurs mains et qu' il luy pleüst s' en addresser à eulx et à nulz autres n' en avoir communication.
Quant ces Gantoys et autres depputéz eurent veü ceste lettre , ilz en furent fort marriz , et ceulx qui communiquèrent avec eulx les y aydoient bien.
Finablement , ladicte lettre leur fut baillée , et n' eurent autre despêche qui fust de grant substance : car ilz ne pensoyent que à leurs divisions et à faire ung monde neuf et ne regardoient point à plus loing , combien que la perte d' Arras leur devoit bien plus toucher au cueur.
Mais c' estoient gens qui n' avoyent point esté nourriz en grandz matières et gens de ville la pluspart , comme j' ay dit.
Ilz se misdrent à chemin droit à Gand , où ilz trouvèrent ladicte damoyselle , avec laquelle estoit le duc de Clèves , son prochain parent et de sa maison , de par sa mère , lequel estoit fort ancien.
Il avoit esté nourry en Bourgongne , c' est assavoir en ceste dicte maison de Bourgongne , et de tout temps en avoit eu six mil florins de Rin de pension , par quoy , oultre le parentaige , y venoit parfois comme serviteur.
L' evesque du Liége et plusieurs autres personnages y estoient pour accompaigner ladicte damoyselle et pour leurs affaires particuliers.
Car l' evesque dessusdit estoit venu pour faire quicter à son pays trente mil florins , ou environ , qu' iz payoient au duc Charles par appointement fait entre luy et eulx après les guerres qu' ilz avoyent eues ensemble , dont j' ay parlé cy-devant.
Toutes lesquelles guerres avoyent esté pour la querelle et affaires dudict evesque.
Pour ce , n' avoit point grant besoing de faire ceste poursuytte , et les devoit desirer povres ( car il ne prenoit riens en son pays que ung petit dommaine ) , eu regard à la grandeur et richesse dudit pays et son spirituel.
Ledit evesque estoit frère de ces ducz de Bourbon , Jehan et Pierre , qui de present règnent : homme de bonne chère et de plaisir , peu congnoissant ce qui luy estoit bon ou contraire.
Retira à luy messire Guillaume de la Marche , ung beau chevallier et vaillant , très cruel et mal condicionné , qui tousjours avoit esté son ennemy et de la maison de Bourgongne en faveur des Liégeois.
Ladicte damoyselle luy donna quinze mil florins de Ryn en faveur dudit evesque de Lyége et de luy pour le reduyre.
Mais tost après se tourna contre elle et contre son maistre ledict evesque , ayant entrepris de faire son filz evesque , par force et faveur du roy.
Et depuys desconfit ledict evesque en bataille et le tua de sa main et le feït gecter en la rivière , lequel y demoura troys jours.
Le duc de Clèves y estoit , esperant faire le mariage de son filz aisné avec ladicte damoyselle , qui luy sembloit chose sortable pour beaucoup de raisons.
Et croy qu' il se fust faict , si le personnage eust esté condicionné au gré d' elle et de ses serviteurs : car il estoit de ceste propre maison sa duché tenant , et nourry leans ; et , par adventure , que le veüe et congnoissance qu' on avoit de luy luy fist ce dommaige.
Les événements de Gand et la conquête du duché de Bourgogne par Louis XI 1.
Tyrannie des Gantois.
-  Pour revenir à mon propoz , ces depputéz arrivèrent à Gand.
Le conseil fut preparé , et ceste damoiselle mise en son siège et plusieurs seigneurs à l' environ d' elle pour ouyr leur rapport.
Ils commencèrent à dire la charge qu' ilz avoyent d' elle et touchèrent principallement le point qui servoit à ce qu' ilz vouloyent faire.
Et dirent que , comme ilz allegoyent au roy qu' elle estoit deliberée de tous pointz se conduyre par le conseil des troys Estatz , qu' il leur avoit respondu qu' il estoit bien seür du contraire ; à quoy avoyent persisté ; par quoy ledit seigneur offrit de monstrer lettres.
La damoyselle , soudainement meüe et courroucée , dist sur le champ qu' il ne seroit jà trouvé estre vray que ladicte lettre eust esté escripte ne veüe.
Incontinent celuy qui parloit , qui estoit pensionnaire de Gand ou de Bruxelles , tira de son sain ladicte lettre et devant tout le monde la luy bailla.
Il monstra qu' il estoit homme très mauvais et de peu d' honneur de faire ceste honte à ceste jeune damoyselle , à qui ung si villain tour n' appartenoit pas estre faict ; car , si elle avoit fait quelque erreur , le chastoy ne luy en appartenoit point en publicque.
Il ne fault pas demander si elle eut grant honte : car à chascun avoit dit le contraire.
Ladicte douairière et ledict seigneur de Ravastin et lesditz chancellier et seigneur de Humbercourt estoyent presens.
L' on avoit tenu parolles audict duc de Clèves et autres de ce mariage , qui tous furent courroucéz , et commença leur division grande et à se declairer.
Ledict duc de Clèves avoit tousjours jusques lors eu esperance que ledict seigneur de Humbercourt tint pour luy à ce mariage , lequel se tint pour deceü , voyant ceste lettre , et luy en devint ennemy.
Ledict evesque du Liége ne l' amoit point , pour les choses passées au Liége , dont ledict seigneur de Humbercourt avoit eu le gouvernement , ne son compaignon messire Guillaume de la Marche , qui estoit avec luy.
Le conte de Sainct Pol , filz du connestable dont j' ay parlé , hayoit ledict seigneur de Humbercourt et le chancellier , pour ce qu' ilz livrèrent son père à Peronne entre les mains des serviteurs du roy , comme avez ouy au long cy-dessus.
Ceulx de Gand les avoyent en grant hayne , sans nulle offence qu' ilz leur en eussent faicte , mais seulement pour la grant auctorité où ilz les avoyent veüz.
Et seürement ilz le valloyent autant que personnages qui ayent regné en leur temps , ne deça ne delà , et avoient esté bons et loyaulx serviteurs pour leurs maistres.
Finablement la nuyt dont ces lettres avoyent esté monstrées , le matin , les dessusdictz chancellier et seigneur de Humbercourt furent prins par lesditz Gantois , nonobstant qu' ilz eussent assez advertissemens ; mais ilz ne sceürent fuyr à leur malle fortune , comme avoyent plusieurs autres.
Je croy bien que leurs ennemys , que j' ay nomméz , aydèrent bien à ceste prinse.
Avecques eulx furent prins messire Guillaume de Clugny , evesque de Therouenne ( et depuis est mort evesque à Poictiers ) , et tous troys furent mis ensemble.
Ceulx de Gand y tindrent ung peu de forme de procès , ce qu' ilz n' ont point accoustumé en leurs vengeances , et ordonnèrent gens de leur loy à les interroguer et avec eulx ung de ceulx de la Marche.
Au commencement , leur demandèrent pourquoy ilz avoyent fait bailler par monsr des Cordes ceste cité d' Arras , mais peu se y arrestèrent , combien que en aultre faulte ne les eussent sceü trouver ; mais leur passion ne les tenoit pas là , car il ne leur challoit de prime face de veoir leur seigneur affoibly d' une telle ville ne leur sens ne congnoissance ne alloit pas assez avant pour congnoistre le prejudice qui leur en povoit advenir à traict de temps.
Et se vindrent arrester sur deux pointz : l' un sur certains dons qu' ilz disoyent que par eulx avoient esté prins et , par especial , pour ung procès que avoient naguères gaigné par leur sentence prononcée par ledict chancellier contre ung particulier , dont les deux dessusdictz avoyent prins ung don de ladicte ville de Gand.
A tout ce qui touchoit ceste matière de corruption respondirent très bien et à ce point particulier où ceulx de Gand disoyent qu' ilz avoient vendu justice et prins argent d' eulx , disant qu' ilz avoyent gaigné ledict procès pour ce que leur matière estoit bonne et que , au regard de l' argent qu' ilz avoyent prins , qu' ilz ne l' avoyent point demandé ne faict demander , mais que , quant on leur presenta , qu' ilz le prindrent.
Le second point de leur charge où ilz s' arrestèrent , c' estoit que les dessusdictz Gantoys disoient que en plusieurs pointz , durant le temps qu' ilz avoyent esté avec le feu duc Charles , et en son absence , estans ses lieuxtenans , ilz avoyent faict plusieurs choses contre les privillèges de ladicte ville et estat d' icelle et que tout homme qui alloit contre les privillèges de Gand devoit mourir.
A cela ne povoit avoir nul fondement contre les dessusditz ; car eulx n' estoyent leurs subgectz ne de leur ville ny n' eussent sceü rompre leurs privileiges ; et si ledit duc ou son père leur avoyent osté aucuns de leurs privilèges , ce avoit esté par appointemens faictz avec eulx , après guerres et divisions ; mais les autres qui leurs avoyent esté laisséz , lesquelz sont plus grans qu' il ne leur est besoing pour leur proffit , leur avoyent esté bien observéz.
Nonobstant les excuses de ces deux bons et notables personnages sur ces deux charges dessusdictes ( car de la principalle dont j' ay parlé au commencement de ce propoz , ne parloient point ) , les eschevins de la ville de Gand les condamnèrent à mourir en leur hostel de la ville , soubz couleur de l' infraction de leurs privilèges et de l' argent qu' ilz avoyent prins , après leur avoir adjugé le procès dont est faicte mention cy-dessus.
Les deux seigneurs dessusdictz , oyans ceste cruelle sentence , furent bien esbahiz , comme raison estoit , et n' y veïrent nul remedde , pour ce qu' ilz estoyent entre leurs mains.
Toutesfoiz ils appellèrent devant le roy en sa court de Parlement , esperant que cela pour le moins pourroit donner quelque delay à leur mort et que , ce pendant , leurs amys pourroyent ayder à saulver leurs vies.
Paravant ladicte sentence , ilz les avoyent fort gehennéz , sans nulle ordre de justice , et ne dura leur procès plus hault de six jours.
Et nonobstant ladicte appellation , incontinent qu' ilz les eurent condamnéz , ne leur donnèrent que troys heures de temps pour se confesser et penser à leurs affaires , et , le terme passé , les menèrent en leur marché , et là furent mys sur ung escharfault.
La damoyselle de Bourgongne , qui puis a esté duchesse d' Autriche , saichant ceste condamnation , s' en alla en l' hostel de la ville leur faire requeste et supplication pour les deux dessusditz ; mais riens n' y valut.
De là , alla sur le marché , où tout le peuple estoit assemblé et en armes , et veït les deux dessusdictz sur l' escharfault.
Ladicte damoyselle estoit en son habit de dueil et n' avoit que ung couvrechef sur la teste , qui estoit habit humble et simple , et pour leur faire pitié par raison ; et là supplya audit peuple les larmes aux yeulx et toute eschevelée qu' il leur pleüst avoir pitié de ses deux serviteurs et les luy vouloir rendre.
Une grant partie de ce peuple vouloit que son plaisir fust faict et qu' ilz ne mourussent point ; autres , au contraire ; et se baissèrent les picques l' ung contre l' autre , comme pour combattre.
Mais ceulx qui vouloyent la mort se trouvèrent les plus fortz et finablement cryèrent à ceulx qui estoient sur l' escharfault qu' ilz les expediassent.
Or , pour conclusion , ilz eurent tous deux les testes couppées et s' en retourna ceste povre damoyselle en cest estat en sa maison , bien dolente et desconfortée , car c' estoyent les principaulx personnages où elle avoit mys sa fiance.
Après que ces gens de Gand eurent fait cest exploict , ilz departirent d' avecques elle monsr de Ravastin et la douairière , femme du duc Charles , pour ce qu' ilz estoyent signéz en la lettre que lesdictz seigneurs de Humbercourt et chancellier avoyent baillée , comme avez sceü.
Et prindrent de tous pointz l' auctorité et la maistrise de ceste povre jeune princesse.
Car ainsi se povoit - elle bien appeller , non point seulement pour la perte qui desjà luy estoit advenue de tant de grosses villes qu' elle avoit perdues , qui luy estoient irrecouvrables , veü la forte main où elles estoient : car par grace , amytié ou appointement y povoit - elle encores avoir quelque esperance ; mais à se trouver entre les mains des vrayz ennemys persecuteurs de sa maison , luy estoit bien malheur.
Et en leur faict et choses generalles , y a toujours plus eu de follye que de mallice.
Et aussi ce sont tousjours grosses gens de mestier le plus souvent qui y ont le credit et l' auctorité , qui n' ont nulle congnoissance de grandz choses ne de celles qui appartiennent à gouverner ung Estat.
Leur mallice ne gist que en deux choses : l' une c' est que , par toutes voyes , ils desirent affoiblir et diminuer leur prince ; l' autre que , quant ilz ont faict quelque mal ou grant erreur et qu' ilz se voyent les plus foibles , jamais gens ne cerchèrent leur appointement en plus grant humilité qu' ilz font ny ne donnèrent plus grans dons.
Et si sçavent myeulx trouver les personnes auxquelz il fault qu' ilz s' adressent pour conduyre leur accord que nulle autre ville que j' aye jamais congneü.
2.
Comment en ce mesme temps le roy avoit armée en la duché de Bourgongne , et comme il la conquist par le moyen du prince d' Oranges.
-  Cependant que le roy mectoit les villes et citéz et places dessusdictes ès marches de Pycardie , son armée estoit en Bourgongne , dont estoit chef , quant à l' apparence , le prince d' Oranges , qui encores règne aujourduy , natif et subjet de la conté de Bourgongne ; mais assez nouvellement estoit devenu ennemy dudict duc Charles pour la deuxiesme foiz.
Aussi le roy s' en ayda , pour ce qu' il estoit grand seigneur , tant en la conté que duché de Bourgongne , et aussi bien apparenté et aymé.
Monsr de Craon estoit lieutenant du roy et avoit la charge de l' armée , et estoit celuy à qui le roy en avoit la fiance ; aussi estoit - il saige homme et seür pour son maistre , mais ung peu trop aymoit son proffit.
Cedit seigneur , approchant de Bourgongne , envoya le prince d' Orange et autres devant Dijon faire les remonstrances necessaires et demander l' obeissance pour le roy : lesquelz y besongnèrent si bien , et principallement par le moyen dudict prince d' Orange , que ladicte ville de Dijon et toutes autres de la duché de Bourgongne se misdrent en l' obeissance du roy , et plusieurs de la conté , comme Aussonne et aucuns autres chasteaulx.
Audit prince d' Orange fut promys de beaulx estatz et , davantaige , de luy mectre entre les mains toutes les places de ladicte conté de Bourgongne qui estoient de la succession du prince d' Orange , son grant père , dont il avoit question contre messrs de Chasteauguyon , ses oncles , lesquelz il disoit avoir esté favoriséz par le duc Charles : car leur debat avoit esté plaidoyé devant luy , par plusieurs jours , en grant solemnité et ledit duc , estant fort accompaigné de clercs , donna ung appointement contre ledit prince , au moins comme il disoit ; pour laquelle cause il laissa le service dudit duc et vint devers le roy.
Nonobstant ceste promesse , quant ledit seigneur de Craon se trouva possesseur des choses dessusdictes et qu' il avoit entre ses mains les meilleures places que deüst avoir ledict prince et qui estoient de ceste succession , il ne les voulut bailler audict prince pour nulle requeste qu' il luy en sceüst faire.
Si luy en escrivit le roy , et par plusieurs fois , sans nulle fiction.
Et congnoissoit bien le roy que ledit seigneur de Craon tenoit de mauvais termes audict prince , mais il craignoit à desplaire audict seigneur de Craon , qui avoit toute la charge dudict pays ; et ne cuydoit point que ledict prince eust cueur ny façon de rebailler ledict pays de Bourgongne comme il fist , au moins une grant part.
Mais , pour ceste heure , laisseray ce propos jusques à ung autre lieu.
3.
Icy retourne à parler des Gantoys.
-  Après que ceulx de Gand eurent prins le gouvernement par force de ladicte damoiselle de Bourgongne et fait mourir ces deux que avez ouy et envoyé hors qui bon leur sembla , commencèrent en tous endroitz à oster et mectre gens à leur poste ; et , par especial , chassèrent et pillèrent tous ceulx qui myeulx avoient servy ceste maison de Bourgongne , indifferamment , sans regarder ceulx qui en aucune chose le povoient avoir desservy entre les autres.
Entre toutes gens , ilz prindrent attine contre les Bourguygnons et les bannyrent et prindrent aussi grand peine pour les faire devenir serviteurs et subgectz du roy comme faisoit le roy propre , qui les sollicitoit par belles et saiges remonstrances et par très grans dons et promesses , et aussi par force très grande.
Pour commancer à faire cas de nouvelleté , ilz misrent hors de prison le duc de Gueldres , que par long temps le duc Charles y avoit tenu pour les causes que avez entendues cy-devant , et le feïrent chef d' une armée qu' ilz feïrent d' entre eulx-mesmes , c' est assavoir de Bruges , Gand et Ypre , et l' envoyèrent devant Tournay mectre le feu aux faulxbourgs , qui estoit bien peu de utilité pour la querelle de leur seigneur.
Plus leur eust servy à eulx deux cens hommes et dix mil francs content , pour en entretenir d' autres qui estoient à Arras quant le siège y alla , mais qu' ilz fussent venuz à temps propice , que dix telles armées que ceste-là , qui estoit de douze ou quinze mil hommes et la payoient très bien , car elle ne povoit riens proffiter que brusler ung petit nombre de maisons en lieu dont il ne challoit guères au roy , car il n' y liève ne taille ne aydes ; mais leur congnoissance n' alloit point jusques là.
Et ne puis penser comment Dieu a tant preservé ceste ville de Gand , dont est tant advenu de maulx , et qui est de si peu de utilité pour le pays et chose publicque dudict pays où elle est assise et beaucoup moins pour le prince.
Et n' est pas comme Bruges , qui est tant recueil de marchandise et grant assemblée de nations estranges ; et , par adventure , se y despesche plus de marchandise que en nulle autre ville de Europe et seroit dommaige irreparable qu' elle fust destruicte.
Icy parle l' acteur comme les guerres et divisions sont ordonnées et permises de Dieu pour la malice des gens et principallement pour la correction des mauvais princes et allègue plusieurs choses singulières et dignes d' estre leües et entendues touchant l' estat desdictz princes et de leurs seigneuries.
Au fort , il me semble que Dieu n' a créé en ce monde ny homme ny beste à qui il n' ayt fait quelque chose son contraire pour le tenir en humilité et en craincte.
Et ainsi ceste ville de Gand est bien seante là où elle est , car ce sont les pays de la crestienté plus adonnéz à tous les plaisirs à quoy l' homme est enclin et aux plus grans pompes et despenses.
Ilz sont bons crestiens et y est Dieu servy et honoré.
Et n' est pas ceste nation seulle à qui Dieu a donné quelque aquillon.
Car au royaume de France a donné pour opposite les Angloys ; aux Angloys a donné les Escossoys ; au royaume d' Espaigne Portugal.
Je ne veulx point dire Grenade , car ceulx là sont ennemys de la foi.
Toutesfois , jusques cy , ledit pays de Grenade a donné plus de troubles au pays de Castille.
Aux princes d' Ytalie ( dont la pluspart possèdent leurs terres sans tiltres , s' il ne leur est donné au ciel ; et de cela ne povons que deviner ) , lesquelz dominent assez cruellement et violentement sur leurs peuples quant à leurs deniers , Dieu leur a donné pour opposite les villes de communaulté qui sont audict pays d' Italye , comme Venise , Florence , Gennes , quelquefois Boullongne , Sene , Pise , Lucques et autres , lesquelles , en plusieurs cas , sont opposites aux seigneurs et les seigneurs à eulx , et chascun a l' oeil que son compaignon ne s' accroisse.
Et , pour en parler en particulier , à la maison d' Arragon a donné la maison d' Anjou pour opposite ; aux Viscontes , ducz de Millan , la maison d' Orleans ; aux Venissiens , ces seigneurs d' Ytalie , comme j' ay dit , et davantage les Florentins ; aux Florentins , ceulx de Sene et de Pise , leurs voysins , et les Genevois ; aux Genevois , leur mauvais gouvernement et leur faulte de foy les ungs envers les autres , et gist leur parcialité en leurs ligues propres , comme Forgonse , Adorne , Orye et autres.
Cecy est tant veü que on en scet assez.
Pour Allemaigne , vous avez , et de tout temps , la maison d' Autriche et de Bavyères contraires et , en particulier , ceulx de Bavyères l' ung contre l' autre , et la maison d' Autriche , en particulier les Suysses.
Ce ne fut , au commencement de leur division , que ung village appellé Suysse , qui ne sçauroit faire six cens hommes , dont les autres portent le nom , qui sont tant multipliéz que deux des meilleures villes que eust la maison d' Autriche en sont , comme Suric et Fribourg et ont gaigné de grans batailles , èsquelles ont tué les ducz d' Autriche.
Mainte autre parcialité y a en ceste Allemaigne , comme ceulx de Clèves contre ceulx de Gueldres , les ducz de Gueldres contre les ducz de Julliers , les Austrelins , qui sont situéz tant avant en ce north , contre les rois de Dannemarch.
Et , pour parler d' Allemaigne en general , il y a tant de fortes places et tant de gens enclins à mal faire et à piller et robber et qui usent de force et violence les ungs contre les autres pour petite occasion , que c' est chose merveilleuse ; car ung homme qui n' aura que luy et son varlet desfiera ung grosse cité et ung duc , pour myeulx povoir robber avec le port de quelque petit chasteau rochier , où il se sera retiré , ouquel il y aura vingt ou trente hommes à cheval.
Ces gens icy ne sont guaires de foiz pugniz des princes d' Alemaigne , car ilz s' en veulent servir quant ilz en ont affaire ; mais les villes , quant ilz les peuent tenir , les pugnissent cruellement , et souventes fois ont assiegé de telz chasteaux et abbatuz.
Et aussi tiennent lesdictes villes des gens d' armes payéz.
Ainsi semble que ces villes et princes d' Allemaigne vivent comme je diz , faisantz charrier droit les ungs les autres , et semble aussy qu' il soit necessaire que ainsi soit , et pareillement de tout le monde.
Je n' ay parlé que de Europe , car je ne suys point informé des deux autres pars , Azie et Affrique ; mais bien orrons - nous dire qu' ilz ont guerres et divisions comme nous , et encores plus mecaniquement ; car j' ay sceü en ceste Affrique plusieurs lieux où ilz se vendent les ungs les autres aux crestiens , et appert estre vray par les Portugoys , qui maint esclave ont eu et ont tous les jours.
Il pourroit doncques sembler que ces divisions fussent necessaires par le monde et que ces esguillons et choses opposites que Dieu a données et ordonnées à chascun Estat et presque à chacune personne que j' ay parlé dessus qu' elles sont aussi necessaires.
Et , de prime face , en parlant comme homme non litteré , qui ne veulx tenir oppinion que celle que nous devons tenir , le me semble ainsi , et principallement pour la bestialité de plusieurs princes et aussi pour la mauvaistié d' autres qui ont sens assez et experience , mais ilz en veulent mal user.
Car ung prince ou homme , de quelque estat que ce soit , ayant force et auctorité par dessus les autres , s' il est bien litteré et qu' il ayt veü et leü , cela l' amendera ou empirera : car les mauvais empirent de beaucoup sçavoir et les bons en amendent , mais , toutesfoiz , il est à croire que le sçavoir amende plustost ung homme qu' il ne l' empire , et n' y eust - il que la honte de congnoistre son mal , si est - ce assez pour le garder de mal faire , au moins d' en faire moins.
Et s' il n' est bon , si faindra - il de ne vouloir faire mal ne tort à personne.
Et en ay veü plusieurs experiences entre les grans personnages , lesquelz par le sçavoir ont esté retiréz de plusieurs mauvais propoz et souvent et aussi la crainte de la pugnition de Dieu , dont ilz ont plus congnoissance que les gens ignorans qui n' ont ne veü ne leü.
Doncques je vueil dire que ceulx qui sont mal sages , par faulte d' avoir esté bien nourriz et que leur complexion par adventure y ayde , n' ont point de congnoissance jusques là où s' extend le povoir et seigneurie que Dieu leur a donné sur leurs subgectz , car ilz ne l' ont point veü ne entendu par ceulx qui le sçavent.
Peu les hantent qui le saichent ; et si aucuns en y a qui le sçavent , si ne le veullent - ilz dire de paour de leur desplaire ; et si aucun leur en veult faire quelque remonstrance , nul ne le soustiendra et , au myeulx venir , on l' estimera fol et , par adventure , sera prins à plus mauvais sens pour luy.
Or fault donc conclure que la raison naturelle ny nostre sens ne la craincte de Dieu ny l' amour de nostre prochain ne nous garde point d' estre violentz les ungs contre les autres ny de retenir l' autruy ou de l' autruy oster par toutes voyes qui nous sont possibles ; ou , si les grans tiennent villes ou chasteaulx de leurs parens ou voysins , pour nulles raisons ne les veullent rendre ; et dès ce que une foiz ilz ont dit et fondé leurs raisons soubz quelque couleur pourquoy les tiennent , chascun des leurs suyt leurs langages , au moins leurs prochains et ceulx qui veullent estre bien d' eulx.
Des foibles qui ont division , je n' en parle point , car ilz ont supperieur qui aucunes fois faict raison aux partyes ( au moins à celuy qui aura bonne cause ) et la pourchassera et deffendra bien et despendra largement.
A longueur de temps , aura sa raison , si la court ( c' est - à - dire le prince , en son auctorité , soubz lequel il vit ) n' est contre luy.
Ainsi doncques est vray que Dieu est presque forcé ou semons de monstrer plusieurs signes et de nous battre de plusieurs verges , par nostre bestialité et par nostre mauvaistié , que je croy myeulx.
Mais la bestialité des princes et leur ignorance est bien dangereuse et à craindre , car d' eulx depart le bien et le mal de leurs seigneuries.
Et doncques , si ung prince est fort et a grand nombre de gens d' armes , par l' auctorité desquelz il ayt deniers à voulenté pour les payer et pour despendre en toutes choses voluntaires et sans necessité de la chose publicque , et que de celle folle et oultraigeuse entreprise et despence ne vueille riens diminuer et que chascun , en tant que à luy touche , en feïst remonstrance et que l' on n' y gaigne riens , mais , qui pis est , que l' on encoure son indignation , qui y pourra mectre remedde , si Dieu ne le y mect ?  Dieu ne parle plus aux gens ny n' est plus de prophètes qui parlent par sa bouche , car sa foy est assez exaulcée et entendue et toute notoire à ceulx qui la veulent entendre et sçavoir , et ne sera nul excusé par ignorance , au moins de ceulx qui ont eu espace et temps de vivre et qui ont eu sens naturel.
Comment doncques se chastieroient ces hommes fortz et qui par force font de toutes choses à leur plaisir , si Dieu n' y mettoit la main ?  Le moindre commandement qu' ilz facent est tousjours sur la vie.
Les ungs pugnissent soubz umbre de justice et ont gens de ce mestier prestz à leur complaire , qui d' ung peché veniel font ung peché mortel ; et , s' il n' y a matière , ilz trouvent les façons de dissimuler à ouyr les partyes et les tesmoings pour tenir le personnage et le destruyre en despense , escoutans tousjours si nul se veult plaindre de celuy qui est detenu et à qui ilz en veulent.
Si ceste voye ne leur est assez seüre et bonne pour venir à leur intention , ilz en ont d' autres plus soudaines et disent qu' il estoit bien necessaire pour donner exemple et font les cas telz que bon leur semble.
A d' autres qui seront ung peu fortz et qui tiennent d' eulx , procèdent par la voye de faict.
A l' ung dire :  « Tu desobéiz et faictz contre l' ommaige que tu me doiz » ,  et procèdent par force à luy oster le sien , si faire le peuent ( au moins il ne tient pas à eulx ) , et le font vivre en grand tribulation.
Celuy qui ne leur est que voysin , s' il est fort et aspre , ilz le laissent vivre ; mais s' il est foible il ne scet où soy mectre , et luy diront qu' il a soutenu leurs ennemys ou ilz vouldront faire vivre leurs gens d' armes en leurs pays ou achatteront querelle ou trouveront occasion de le destruyre ou soustiendront son voysin contre luy et luy presteront gens.
De leurs subgectz , ilz desappointeront ceulx qui bien auront servy leurs predecesseurs pour faire gens neufs , pour ce qu' ilz mectent trop à mourir.
Ilz broulleront les gens d' eglise sur le fait de leurs benefices , affin que , pour le moins , ilz en tirent rescompense pour enrichir quelqun , à l' appetit , le plus des foys , de ceulx qui ne l' auront point desservy et d' hommes et de femmes qui en aucun temps peuent beaucoup et qui ont credit.
Aux nobles donneront travail sans cesser et despense , soubz coulleur de leurs guerres , prinses à voulenté , sans advis ne sans considerer ceulx que ilz deüssent appeller avant les commancer : car ce sont ceulx qui y ont à employer leurs vies et personnes et pareillement leurs biens ; par quoy ilz en deüssent bien savoir avant que on les commence.
De leurs peuples , à la pluspart ne leur laissent riens ; et , après avoir payé des tailles trop plus grandes qu' ilz ne deüssent , encores ne donnent - ilz nulle ordre sur la forme de vivre de leurs gens d' armes , lesquelz , sans cesser , sont par le pays sans riens payer , faisans les autres maulx et excès que chascun de nous sçait : car ilz ne se contentent point de la vie , mais davantaige battent les povres gens et oultraigent et contraignent d' aller cercher pain , vin et vivres dehors ; et si le bon homme a femme ou fille qui soit belle , il fera que saige de la bien garder.
Toutesfois , puisqu' il y a paiement , facillement l' on y pourroit mettre ordre et que les gens d' armes fussent payéz de deux moys en deux moys pour le plus tard.
Ainsi n' auroient occasion ny excuse de faire les maulx qu' ilz font soubz couleur de n' estre point payéz , car l' argent est levé et vient au bout de l' an.
Je diz cecy pour nostre royaume , qui est plus pressé et persecuté de ce cas que nulle autre seigneurie que je congnoisse ; et n' y sauroit mectre le remède que ung saige roy.
Les autres pays voysins ont d' autres pugnitions.
Le rôle des États Doncques , pour continuer mon propoz , y a - il roy ne seigneur sur terre qui ayt povoir , oultre son dommaine , de mectre ung denier sur ses subgectz sans octroy et consentement de ceulx qui le doyvent payer , sinon par tyrannie et violence ?  L' on pourroit respondre qu' il y a des saisons qu' il ne fault pas actendre l' assemblée et que la chose seroit trop longue à commencer la guerre et à l' entreprendre.
Je respondz à cela qu' il ne se fault point tant haster et a - l' on assez temps.
Et si vous dy que les roys et princes sont beaucoup plus fors quant ilz entreprennent quelque affaire par le conseil de leurs subgectz , et aussi plus craintz de leurs ennemys.
Et quant ce vient à se deffendre , l' on voit venir ceste nuée de loing , speciallement quant c' est d' estrangiers ; et à cela ne doyvent les bons subjectz riens plaindre ne reffuser.
Et ne sauroit advenir cas si soudain où l' on ne puisse bien appeller quelques personnaiges , telz que l' on puisse dire :  « Il n' est point fait sans cause » ,  et à cela ne user point de fiction ny entretenir une petite guerre à volunté et sans propos , pour avoir cause de lever argent.
Je sçay bien qu' il fault argent pour deffendre les frontières et les garder , quant il n' est point de guerre pour n' estre surprins , et le tout faire moderéement.
Et à toutes ces choses sert le sens d' ung saige prince ; car , s' il est bon , congnoist qu' il est ung Dieu et ung monde et ce qu' il doit et peult faire ou laisser.
Or , selon mon advis , entre toutes les seigneuries du monde dont j' ay congnoissance , où la chose publicque est myeulx traictée et règne moins de violence sur le peuple et où il n' y a nulz ediffices abbatuz ny desmoliz pour guerre , c' est Angleterre ; et tumbe le sort et le malheur sur ceulx qui font la guerre.
Nostre roy est le seigneur du monde qui moins a cause de user de ce mot :  « J' ay privileige de lever sur mes subgectz ce qu' il me plaist.
»  Et ne luy font nul honneur ceulx qui ainsi dient pour le faire estimer plus grant et le font haýr et craindre aux voysins , qui pour riens ne vouldroyent estre soubz sa seigneurie.
Mais si nostre roy ou ceux qui le veulent eslever ou agrandir disoyent :  « J' ay les subgectz si très bons et loyaulx qu' ilz ne me reffusent chose que je leur demande et suys plus crainct et obéy et servy de mes subgectz que nul autre prince qui vive sur terre et qui plus patientement endurent tous maulx et toutes ruddesses et à qui moins il souvient de leurs dommaiges passéz » ,  il me semble que cela luy seroit grant loz et diz la verité ; non pas dire :  « Je prens ce que je veulx et en ay privilleige.
Il le me fault bien garder.
»  Le roy Charles le quint ne le disoit pas.
Aussi ne l' ay - je pas ouy dire aux roys ; mais je l' ay bien ouy dire à aucuns de leurs serviteurs , ausquelz il sembloit qu' ilz faisoyent bien la besongne.
Mais , selon mon advis , ilz mesprenoyent envers leur seigneur et ne le disoyent que pour faire les bons varletz et aussi qu' ilz ne sçavoyent ce qu' ilz disoyent.
Et , pour parler de l' esperience de la bonté des François , ne fault alleguer de nostre temps que les troys Estatz tenuz à Tours après le decès de nostre bon maistre le roy Loys , à qui Dieu face pardon , qui fut l' an mil quattre vingtz et troys.
L' on povoit estimer lors que ceste assemblée estoit dangereuse et disoient quelques ungs de petite condicion et de petite vertu et ont dit , par plusieurs fois depuis , que c' est cryme de lèze majesté que de parler d' assembler Estatz et que c' est pour diminuer l' auctorité du roy ; et sont ceulx qui commectent ce cryme envers Dieu et le roy et la chose publicque ; mais servoyent ces parolles et servent à ceulx qui sont en auctorité et credit sans en riens l' avoir merité , et qui ne sont point propices d' y estre et n' ont accoustumé que de fleureter en l' oreille et parler de choses de peu de valleur et craignent les grandz assemblées , de paour qu' ilz ne soyent congneüz et que leurs oeuvres ne soyent blasmées.
Lors que je diz , chascun estimoit le royaume estre bien coutant , tant les grans que les moyens et petiz , pour ce qu' ilz avoient porté et souffert vingt ans et plus de grandes et horribles tailles qui ne furent jamais si grandes à troys millions de francz près , j' entendz à lever tous les ans.
Car jamais le roy Charles VIIe ne leva plus de dix huit cent mil francs pour an , et le roys Loys , son filz , en levoit à l' heure de son trespas quarante sept cens mil francs sans l' artillerie et autres choses semblables.
Et seürement c' estoit compassion de veoir et sçavoir la povreté du peuple ; mais ung bien avoit en luy nostre bon maistre , qu' il ne mectoit riens en tresor : il prenoit tout et despendoit tout.
Il feït de grans edifices à fortification et deffence des villes et places du royaulme , et plus que tous les roys qui ont esté devant luy.
Il donna beaucoup aux eglises.
En aucunes choses eust myeulx vallu moins , car il le prenoit des povres pour le donner à ceulx qui n' en avoyent nul besoing.
Au fort , en nul n' a mesure parfaicte en ce monde.
Doncques , ce royaume tant foullé en mainte sorte , après la mort de nostre roy y eut - il division contre celuy qui règne ?  Les princes et les subgectz se misrent - ilz en armes contre leur jeune roy ?  En voulurent - ilz ung autre ?  Luy voulurent - ilz oster son auctorité ?  Le voulurent - ilz bryder qu' il ne pust user d' office de roy et commander ? -  Certes nenny.
Si en y a - il eu de assez glorieux pour dire que ouy , si n' eussent - ilz esté.
Ilz feïrent l' opposite de tout ce que je demande : car tout vint devers luy , tant les princes et les seigneurs que ceulx des bonnes villes ; tous le recongneürent pour roy et luy feïrent serment et hommaige ; et feïrent les princes et les seigneurs leurs demandes humblement , le genoul en terre , en baillant par requeste ce qu' ilz demandoyent , dressèrent conseil où ilz se feïrent compaignons de douze qui y furent nomméz.
Et , dès lors , le roy commandoit , qui n' avoit que treize ans , à la relation de ce conseil.
A ladicte assemblée des Estatz dessusditz furent faictes aucunes requestes et remonstrances en grant humilité pour le bien du royaulme , remectant tout tousjours au bon plaisir du roy et de son conseil , luy octroyant ce que on leur voulut demander et ce que on leur monstra par escript estre necessaire pour le fait du roy , sans riens dire à l' encontre.
Et estoit la somme demandée de deux millions cinq cens mille francz , qui estoit assez et à cueur saoul , et plus trop que peu , sans autres affaires.
Et supplyèrent lesditz Estatz que , au bout de deux ans , ilz fussent rassembléz et que , si le roy n' avoit assez argent , que ilz luy en bailleroyent à son plaisir et que , se il avoit guerre ou quelcun le voulsist offencer , que ilz y mectroyent leurs personnes et leurs biens sans riens luy reffuser de ce qui luy seroit besoing.
Est - ce donc sur telz subgectz que le roy doit alleguer privileige de povoir prendre à son plaisir qui si liberallement luy donnent ?  Ne seroit - il plus juste envers Dieu et le monde le lever par ceste forme que par volunté desordonnée ?  Car nul prince ne le peult autrement lever que par octroy , comme j' ay dit s' il ne le fait par tyrannye et qu' il ne soit excommunyé.
Mais il en est bien aucuns assez bestes pour ne sçavoir ce qu' il peult faire ou laisser en cest endroit.
Aussi bien en y a - il des peuples qui offensent contre leur seigneur et ne luy obeissent point ny ne le secourent en ses necessitéz , mais , en lieu de luy ayder , quant le voyent empesché en quelques affaires , ilz le mesprisent ou se mectent en rebellion et desobeissance contre luy en commectant offense et vont contre le serment de fidelité qu' ilz luy ont fait.
Là où je nomme roys ou princes , j' entendz eulx et leurs gouverneurs et , pour les peuples , ceulx qui ont les prééminences et maistrises soubz eulx.
Les plus grans maulx viennent voulentiers des plus fortz , car les foibles ne cerchent que pacience.
Je y comprens aussi bien les femmes comme les hommes qui quelques foiz et en aulcuns lieux ont auctorité et maistrise , ou pour l' amour de leurs mariz , ou pour avoir administration de leurs enfans , ou que les seigneuries viennent de par elles.
Si je vouloye parler des moyens Estatz de ce monde et des petitz , ce propoz continueroit trop ; et me suffist alleguer les grandz : car c' est par ceulx où l' on congnoist la puissance de Dieu et sa justice.
Mais pour mescheoir à ung pouvre homme ou à cent , nul ne s' en advise , car on attribue tout à sa pouvreté ou à avoir esté assez mal pensé ou , s' il s' est noyé ou rompu le col , pour ce qu' il estoit seul , à grand peine en veult - on parler.
Comment il meschoit à une grande cité , on ne le dit pas ainsi ; mais encore n' en parle - l' on point tant que des princes.
On pourroit demander pourquoy la puissance de Dieu se monstre plus contre les grans que contre les petitz.
C' est que les petitz et les povres trouvent assez qui les pugnissent , quant ilz font le par quoy.
Et encores sont - ilz assez souvent pugniz sans avoir riens meffaict ou pour donner exemple aux autres et pour avoir leurs biens ou , par adventure , par la faulte du juge ; et aucunes foiz l' ont bien desservy , et fault bien que justice se face.
Mais des grandz princes et princesses , de leurs grandz gouverneurs et des conseillers des provinces , villes desordonnées et desobeissans à leur seigneur et de leurs gouverneurs , qui se informera de leurs vies ?  L' information faicte , qui la portera au juge ?  Qui sera le juge qui en prendra la congnoissance et qui en fera la pugnition ( je diz des mauvais et n' entendz point des bons , mais il en est peu ) ?  Et quelles sont les causes pour quoy ilz commectent , et eulx et tous autres , tous ces cas dont j' ay parlé cy-dessus et assez d' autres dont je me suys teü pour briefveté , sans referer à la chose , à la consideration de la puissance divine et de sa justice ?  En ce cas , je diz que c' est faulte de foy , et aux ignorans faulte de sens et de foy ensemble , mais principallement faulte de foy , dont il me semble que procèdent tous le maulx qui sont par le monde et principallement les maulx qui ont partie qui se plaignent de estre grevéz et foulléz d' aultruy et des plus fortz.
Car le pouvre homme qui auroit vraye foy et bonne et qui croyroit fermement les peines d' enfer estre telles que veritablement elles sont , qui aussi auroit prins de l' autruy à tort ou que son père l' eust prins ou son grand-père , et luy le possedast , soyent duchéz , contéz , villes , chasteaulx , meubles , ung pré , ung estang , ung molin , chascun en sa qualité , et qui creüst fermement , comme le devons croire ,  « je n' entreray jamais en paradis , si je ne fais entière satisfaction et si je ne rends ce que j' ay d' aultruy à mon vray essient » ,  il n' est possible qu' il y eust roy ne royne , prince ne princesse ne autres personnes quelzconques ne de quelque estat ou condicion qu' ilz soyent en ce monde , tant grans que petitz et tant hommes que femmes vivans sur terre , qui à son vray et bon essient ( comme dit est dessus ) voulsist riens retenir de son subgect ou subgectz ne d' autres personnes quelzconques , soit son prochain voysin ou autre ou qui voulsist faire mourir nul à tort indeüement et contre raison ne le tenir en prison ne oster aux ungs pour enrichir les autres ( qui est plus commun mestier qu' ils facent ) ne procurer choses deshonnestes contre leurs parens et serviteurs pour leurs plaisirs , comme pour femmes ou cas semblables ? -  Par ma foy , non !  ne il n' est pas creable.
S' ilz avoyent donques ferme foy et que ilz creüssent ce que Dieu et l' Eglise nous commande sur peine de damnation , congnoissans leurs jours estre si briefz , les peines d' enfer estre si horribles et sans nulle fin ne remission , seroyent - ilz ce qu' ilz sont ?  Il fault conclure que non , et que tous les maulx viennent de faulte de foy.
Et , pour exemple , quant un roy ou ung prince est prisonnier et qu' il a paour de mourir en prison , a - il riens si cher au monde qu' il ne baillast pour sortir ?  Il baille le sien et celuy de ses subgectz , comme vous avez veü du roy Jehan de France , prins par le prince de Galles à la bataille de Poictiers , qui paya trois millions de frans et bailla toute Acquictaine , au moins ce qu' il en tenoit , et assez d' autres citéz , villes et places , comme le tiers du royaume , et mist ce royaume en si grant pouvreté qu' il y courut long temps monnoye comme cuyr qui avoit ung petit clou d' argent.
Et tout cecy bailla ce roy Jehan et son filz , le roy Charles le Saige , pour la delivrance dudict roy Jehan.
Et quant ilz ne eussent riens voulu bailler , si ne l' eussent les Angloys point fait mourir , mais , au pis venir , l' eussent mys en prison.
Et quant ilz l' eussent faict mourir , si n' eust esté la peine semblable à la cent milliesme part de la maindre peine d' enfer.
Pourquoy doncques bailloit - il tout ce que j' ay dit et destruysoit ses enfans et son royaume , pour ce qu' il croyoit ce qu' il veoyt et qu' il savoit bien que autrement ne seroit delivré.
Mais , par adventure , en commettant les cas pourquoy cette pugnition luy advint , à ses enffans et à ses subjectz , ils n' ont pas ferme foy et creance de l' offence qu' ilz commettent contre Dieu et ses commandemens.
Or n' est - il nul prince ( ou peu ) que , s' il tient une ville de son voysin , qui , pour nulle remonstrance ne pour nulle craincte de Dieu , voulsist la bailler ne pour evyter les peines d' enfer ?  Et le roy Jehan bailla si grant chose pour seullement sortir de prison.
Je diz doncques que c' est faulte de foy.
J' ay demandé en ung aultre article precedent qui fera l' information des grandz et qui la portera au juge et qui sera le juge qui pugnira les mauvais ?  Je respondz à cela que l' information sera la plaincte et clameur du peuple qu' ilz foullent et oppressent en tant de manières sans en avoir compassion ne pitié , les doloreuses lamentations des vefves et orphelins dont ilz auront faict mourir les mariz et pères et dont ont souffert ceulx qui demeurent après eulx et generallement tous ceulx qu' ilz auront persecutéz tant en leurs personnes que en leurs biens.
Cecy sera l' information , et leurs grandz crys pour plainctes et pyteuses larmes les presenteront devant Nostre Seigneur , lequel en sera le vray juge , qui , par adventure , ne vouldra actendre à les pugnir jusques à l' autre monde et les pugnyra en cestuy-cy.
Doncques fault entendre qu' ilz seront pugnyz pour n' avoir voulu croyre et pour ce qu' ilz n' auroyent eu ferme foy et creance.
Ainsi fault dire qu' il est forcé que Dieu leur monstre de telz pointz et telz signes , que eulx et tout le monde croit que les pugnitions leur adviennent pour leurs cruelles offences et que Dieu monstre contre eulx sa force et sa vertu et justice.
Car nul autre n' en a le povoir en ce monde que luy.
De prime face , les pugnitions de Dieu ne sont point de telle grandeur qu' elles sont à traict de temps , mais nulle n' en advient à ung prince ou à ceulx qui ont le gouvernement sur ses affaires ou à ceulx qui gouvernent une grand communaulté , que l' yssue n' en soit bien grande et bien dangereuse pour les subjectz.
Je ne appelle point leurs malles fortunes sinon celles dont leurs subjectz se sentent : car tumber de cheval , se rompre une jambe , avoir une fièvre bien aspre , l' on s' en guarist , et leur sont telles choses propices et en sont plus saiges.
Les malles adventures sont quant Dieu est tant offensé qu' il ne le veult plus endurer , mais veult monstrer sa force et divine vertu.
Premier , il leur diminue le sens , qui est grant playe pour ceulx à qui il touche.
Il trouble leur maison et la permect tumber en division et en murmure.
Le prince tumbe en telle indignation envers Nostre Seigneur , qu' il fuyt les conseilz des saiges et en eslieve de tous neufz , mal saiges , mal raisonnables , flateurs , qui luy complaisent à ce qu' il dit.
S' il veult imposer ung denier , ilz dient deux.
S' il menace ung homme , ilz dient qu' il le fault pendre , et de toutes autres choses le semblable , et que sur tout il se face craindre et que se montre fier et couraigeux ; et esperent qu' ilz seront crains par ce moyen , comme si auctorité estoit leur heritaige.
Ceulx que telz princes auront ainsi avec ce conseil chasséz et deboutéz et qui par longues années auront servy et ont accointance et amytié en sa terre sont mal contens et , à leur occasion , d' autres leurs amys et bienveillans.
Et par adventure on les vouldroit tant presser qu' ilz seroyent contrainctz à se deffendre ou de fouyr vers quelque petit voysin , par adventure ennemy et malvueillant de celuy qui les chasse.
Par la division de ceulx de dedans y entreront ceulx de dehors.
Est - il nulle playe et persecution si grande que guerre entre les amys et ceulx qui se congnoissent ne nulle hayne si mortelle ?  Des ennemys estrangiers , quant le dedans est uny , on s' en deffend ayséement.
Ilz n' ont nulles intelligences ne accointances.
Cuydez - vous que ung prince mal saige , follement accompaigné , congnoisse venir celle malle fortune de loing , que d' avoir division entre les siens ?  Ne qu' il pense que cela luy puisse nuyre ?  Ne qu' il vienne de Dieu ?  Il ne s' en trouve point pis disné ne pis couché ne moins de chevaux ne moins de robbes , mais beaucoup myeulx accompaigné , car il attire les gens et leur promect et depart les depouilles et les Estatz de ceulx qu' il aura chasséz et du sien , pour accroistre sa renommée.
A l' heure qu' il y pensera le moins , Dieu luy fera sourdre ung ennemy dont , par adventure , jamais il ne se fust advisé.
Lors luy croistront les pensées et les grandz suspicions de ceulx qu' il aura offenséz , et aura craincte d' assez de personnes qui ne luy veullent nul mal faire.
Il n' aura point son reffuge à Dieu , mais preparera sa force.
Exemples de bouleversements dans les divers États Avons - nous point veü de nostre temps telz exemples , icy près de nous ?  Nous avons veü le roy Edouard d' Angleterre le quart , mort puis peu de temps , chief de la maison d' Yort.
A - il point desfaict la lignée de Lenclastre , soubz qui son père et luy avoyent long temps vescu et faict hommaige au roy Henry VIe , roy d' Angleterre , de ceste dicte lignée ?  Depuis , le tint ledict Edouard par longues années en prison ou chasteau de Londres , ville capitalle dudict royaume d' Angleterre , et puis finablement l' ont faict mourir.
Avons - nous pas veü aussi le conte de Warvic , chef et principal gouverneur de tous les faictz du dessusdict roy Edouard ( lequel a faict mourir tous ses amys , par especial les ducz de Sombresset ) et , à la fin , devenir ennemy du roy Edouard , son maistre , donner sa fille au prince de Galles , filz dudict roy Henry sixiesme , et vouloir mectre sus ceste maison de Lanclastre , estre desconfit en bataille , mort , ses frères et parentz avecques luy ?  Semblablement plusieurs seigneurs d' Angleterre , qui ung temps faisoient mourir leurs ennemys ; après , les enfans de ceulx là se revenchoient , quant le temps tournoit pour eulx , et faisoyent mourir les autres.
Or est - il bien à penser que telles playes ne viennent que par la divine justice.
Mais , comme j' ay dit ailleurs , ceste grace a le royaulme d' Angleterre par dessus les autres royaulmes que le pays ne le peuple ne se destruyct point ny ne bruslent ne demolissent les edifices , et tumbe la fortune sur les gens de guerre , et par especial sur les nobles.
Ainsi riens n' est parfaict en ce monde.
Après que le roy d' Angleterre Edouard a esté au dessus de tous ses affaires en son royaulme , et que de nostre royaulme avoit cinquante mil escuz l' an renduz à son chasteau de Londres et tant comblé de richesses que plus n' en povoit , soudainement est mort et comme par merencolie du mariage de nostre roy , qui règne à present , avec madamee Marguerite , fille du duc d' Autriche.
Et dès qu' il en eut les nouvelles , print la maladie.
Car lors se tint à deceü du mariage de sa fille , qu' il faisoit appeller madame la daulphine , et luy fut rompue la pension qu' il prenoit de nous , qu' il appelloit tribut ; mais ce n' estoit ne l' ung ne l' autre , et l' ay declairé dessus.
Ledict roy Edouard laissa sa femme et deux beaulx filz : l' ung appellé le prince de Galles , l' autre duc d' Yort.
Le duc de Clocestre , frère dudict feu roy Edouard , print le gouvernement de son nepveu le prince de Galles , lequel povoit avoir dix ans , et luy feït hommage comme à son roy et le mena à Londres , faignant le faire couronner , et aussi pour tirer l' autre filz de la franchise de Londres où il estoit avecques sa mère , qui avoit quelque suspicion.
Fin de compte , par le moyen d' un evesque appellé l' evesque de Bas , lequel avoit autresfois esté chancellier du roy Edouard et depuis desappoincta et tint en prison ( encores en print argent ) , à sa delivrance il feït l' exploict dont cy-après orrez parler.
Cest evesque mist en avant à ce duc de Clocestre que ledict roy Edouard , estant fort amoureux d' une dame d' Angleterre , luy promist l' espouser pourveü qu' il couchast avec elle et elle se y consentit.
Et dist cest evesque qu' il les avoit espouséz , et n' y avoit que luy et eulx deux.
Il estoit homme de court et ne le descouvrit pas et ayda à faire taire la dame , et demoura ainsi ceste chose.
Et depuis espousa le roy Edouard le fille d' ung chevalier d' Angleterre appellé monsr de Rivieres , femme vefve , qui avoit deux filz , et aussi par amourettes.
A ceste foiz dont je parle , cest evesque de Bas descouvrit ceste matière au duc de Clocestre , qui luy ayda bien à executer son mauvais vouloir.
Et feït mourir ses deux nepveux et se feït roy , appellé roy Richard.
Les deux filles feït declairer bastardes en plain parlement et leur fist oster les armes ; et feït mourir tous les bons serviteurs de son feu frère , au moins ceux qu' il peut prendre.
Ceste cruaulté n' alla pas loing , car estant en plus grand orgueil que ne , fut cent ans avoit , roy d' Angleterre , et avoit fait mourir le duc de Bouquinghan , et tenoit grand armée preste , Dieu luy sourdit ung ennemy qui n' avoit nulle force : c' estoit le conte de Richemont , prisonnier en Bretaigne , aujourd' huy roy d' Angleterre , de la lignée de Lenclastre , mais non pas le prochain de la couronne , quelque chose que l' on en die ( au moins que j' entende ) ; lequel m' a autresfoiz compté , peu avant qu' il partist de ce royaulme , que , depuis l' aage de cinq ans , il avoit esté gardé comme fugitif ou en prison.
Ce conte de Richemont avoit esté quinze ans ou environ prisonnier en Bretaigne du duc François , dernier mort , èsquelles mains il vint par tempeste , cuydant fuyr en France , et le conte de Pennebroth , son oncle , avec luy.
J' estois pour lors devers ledit duc , quant ilz furent prins.
Ledit duc les traicta doulcement pour prisonniers , et , au trespas dudit roy Edouard , ledit duc luy bailla largement gens et navyres et , avec l' intelligence du duc de Bouquinghan , qui pour icelle occasion mourut , l' envoya pour descendre en Angleterre.
Il eut grand tourmente et vent contraire , et retourna à Dyeppe ; et de là , par terre , retourna en Bretaigne.
Tourné qu' il fut en Bretaigne , il doubtoyt ennuyer le duc de despense , car il avoit quelque cinq cens Angloys , et si craignoit que ledit duc ne se racordast avec le roy Richard à son dommaige , et aussi on le practiquoit : par quoy s' en vint avec sa bande sans dire adieu audit duc.
Peu de temps après , on luy paya troys ou quatre mille hommes pour le passaige seullement.
Et fut baillé par le roy qui est à present à ceulx qui estoient avecques luy une bonne somme d' argent et quelques pièces d' artillerie.
Il fut conduyct avec la navyre de Normandye descendre en Galles , dont il estoit.
Le roy Richard marcha au devant de luy , mais avec ledict conte de Richemont s' estoit joinct ung seigneur de Stanlay , chevalier d' Angleterre , mary de la mère dudit conte , lequel lui amena bien vingct six mille hommes.
Ilz eurent la bataille ; et fut mort sur le champ ledict roy Richard et ledict conte de Richemont couronné roy d' Angleterre sur ledict champ de la couronne dudict Richard.
Doit - l' on dire et appeller cecy fortune ? -  C' est vray jugement de Dieu.
Encores , pour myeulx le congnoistre , dès ce que ledict roy Richard eut faict le cruel meurdre de ses deux nepveux , dont cy-devant ay parlé , il perdit sa femme.
Aucuns dient qu' il la feït mourir.
Il n' avoit que ung filz , lequel incontinent mourut.
Ce propoz dont je parle eust myeulx servy plus en arrière où je parleray du trespas dudict roy Edouard , car il estoit encores vif au temps dont parle ce chappitre ; mais je l' ay faict pour continuer le propoz de mon incident.
Semblablement , avons veü depuis muer la couronne d' Espaigne , après le trespas du roy domp Henry dernier mort , lequel avoit pour femme la seur du roy de Portugal dernier trespassé , de laquelle saillit une belle fille.
Toutesfois elle n' a point succédé et a esté privée de la couronne soubz couleur de adultère commis par sa mère.
Et si n' a pas passé la chose sans debat et grans guerres : car le roy de Portugal a voulu soustenir sa nyepce , et plusieurs seigneurs du royaulme de Castille avec luy.
Toutesfois , la soeur dudit roy Henry , mariée avec le filz du roy domp Jehan d' Arragon , a obtenu le royaulme et le possède.
Et ainsi ce jugement et ce partaige s' est faict au ciel , où il s' en faict assez d' autres.
Vous avez veü puis peu de temps le roy d' Escosse et son filz , de l' aage de treize ou quatorze ans , en bataille l' ung contre l' autre.
Le filz et ceulx de sa part gaignèrent la bataille , et ledit roy mort en la place.
Il avoit faict mourir son frère ; plusieurs autres cas luy estoient imposéz comme la mort de son frère et d' aultres.
Vous veoyez aussi la duché de Gueldres hors de la lignée et avez ouy l' ingratitude du duc dernier mort contre son père.
Assez de pareilz cas pourroye dire semblables , qui ayséement pevent estre congneüz pour divines pugnitions , desquelles se sont sourses les guerres , desquelles viennent les mortalitéz et famines ; et tous ces maulx procèdent de faulte de foy.
Il fault doncques congnoistre , veü la mauvaistié des hommes et par especial des grandz , qui ne se congnoissent ny croyent qu' il est Dieu , qu' il est necessité que chascun seigneur et prince ayt son contraire , pour le tenir en craincte et humilité ; ou aultrement nul ne pourroit vivre soubz eulx ne pareillement auprès d' eulx.
.
