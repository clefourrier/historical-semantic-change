Aprés le jour qui est fait pour traveil   Ensuit la nuit pour repos ordonnee.
Pour ce, m'avint que chargié de sommeil   Je me trouvay moult fort, une vespree,   Pour la peine que j'avoye portee   Le jour devant : si fis mon appareil   De me couschier, sitost que le souleil   Je vy retrait et sa clarté mussee.
Quant couschié fu, de legier m'endormy,   Et en dormant, ainsi que je songoye,   Advis me fu que devant moy je vy   Ung vieil homme que point ne congnoissoye ;   Et non pour tant, autresfoiz veu l'avoye,   Ce me sembla : si me trouvay marry   Que j'avoye son nom mis en oubly,   Et, pour honte, parler a lui n'osoye.
Un peu se teut, et puis m'araisonna,   Disant :  « Amy, n'avez vous de moy cure ?   Je suis Aage qui lettres apporta   A Enfance, de par Dame Nature,   Quant lui chargeay que plus la nourriture   N'auroit de vous ; alors vous delivra   A Jeunesse, qui gouverné vous a   Moult longuement, sans raison et mesure.
Or est ainsi que Raison, qui sus tous   Doit gouverner, a fait tresgrant complainte   A Nature de Jeunesse et de vous,   Disant qu'avez tous deux fait faulte mainte.
Avisez vous, ce n'est pas chose fainte ;   Car Vieillesse, la mere de courrous,   Qui tout abat et amaine au dessoubz,   Vous donnera dedens brief une atainte.
Au derrenier, ne la povez fuir.
Si vous vault mieulx, tantdis qu'avez Jennesse,   A vostre honneur de Folie partir,   Vous eslongnant de l'amoureuse adresse ;   Car en descort sont Amours et Vieillesse :   Nul ne les peut a leur gré bien servir.
Amour vous doit pour escusé tenir,   Puisque la Mort a prins vostre maistresse.
Et tout ainsi qu'assés est avenant   A jeunes gens en l'amoureuse voye   De temps passer, c'est aussi mal seant   Quant en amours un vieil homme folloye ;   Chascun s'en rit, disant : Dieu quelle joye !   Ce foul vieillart veult devenir enfant !   Jeunes et vieulx du doy le vont moustrant,   Moquerie par tous lieux le convoye.
A vostre honneur povez Amours laissier   En jeune temps, comme par nonchalance ;   Lors ne pourra nul de vous raconter,   Que l'ayez fait par faulte de puissance ;   Et dira l'en que c'est par desplaisance   Que ne voulés en autre lieu amer,   Puisqu'est morte vostre Dame sans per,   Dont loyaument gardez la souvenance.
Au Dieu d'amours requerez humblement   Qu'il lui plaise de reprandre l'ommage   Que lui feistes, par son commandement,   Vous rebaillant vostre cueur qu'a en gage :   Merciez le des biens qu'en son servage   Avez receuz ; lors gracieusement   Departirés de son gouvernement,   A grant honneur, comme loyal et sage.
Puis requerés a tous les amoureux   Que chascun d'eulx tout ouvertement die   Se vous avez riens failly envers eulx,   Tant que suivy avez leur compaignie,   Et que par eulx soit la faulte punie,   Leur requerant pardon de cueur piteux :   Car de servir estiés desireux   Amours, et tous ceulx de sa seigneurie.
Ainsi pourrez departir du povair   Du Dieu d'Amours, sans avoir charge aucune.
C'est mon conseil : faittes vostre vouloir.
Mais gardez vous que ne croyez Fortune   Qui de flater est a chascun commune ;   Car tousjours dit qu'on doit avoir espoir   De mieulx avoir : mais c'est pour decevoir.
Je ne congnois plus faulse soubz la lune !   Je sçay trop bien, s'escouter la voulez,   Et son conseil plus que le mien eslire,   Elle dira que, s'Amours delaissiez,   Vous ne povez mieulx vostre cueur destruire ;   Car vous n'aurés lors a quoy vous deduire,   Et tout plaisir a nonchaloir mettrés,   Ainsi le temps en grant ennuy perdrés,   Qui pis vauldra que l'amoureux martire.
Et puis aprés, pour vous donner confort,   Vous promettra que recevrez amende   De tous les maulx qu'avez souffers a tort,   Et que c'est droit qu'aucun guerdon vous rende ;   Mais il n'est nul qui a elle s'atende,   Qui tost ou tart ne soit, je m'en fais fort,   Deceu d'elle : a vous je m'en raport ;   Si pry a Dieu que d'elle vous deffende.»   En tressaillant, sur ce point m'esveillay,   Tremblant ainsi que sur l'arbre la fueille,   Disant : Helas ! oncques mais ne songay   Chose dont tant mon povre cueur se dueille.
Car, s'il est vray que Nature me vueille   Abandonner, je ne sçay que feray ;   A Vieillesse tenir pié ne pourray,   Mais couvendra que tout ennuy m'acueille.
Et non pour tant, le vieil homme qu'ay veu   En mon dormant, lequel Aage s'apelle,   Si m'a dit vray ; car j'ay bien aperceu   Que Vieillesse veult emprandre querelle   Encontre moy ; ce m'est dure nouvelle   Et ja soit ce qu'a present suy pourveu   De jeunesse, sans me trouver recreu,   Ce n'est que sens de me pourvoir contr'elle.
A celle fin que quant vendra vers moy,   Je ne soye despourveu comme nice ;   C'est pour le mieulx, s'avant je me pourvoy,   Et trouveray Vieillesse plus propice,   Quant congnoistra qu'ay laissié tout office   Pour la suir ; alors, en bonne foy   Recommandé  m'aura, comme je croy,   Et moins soussy auray en son service.
Si suis content, sans changier desormais ;   Et pour tousjours entierement propose   De renoncer a tous amoureux fais ;   Car il est temps que mon cueur se repose.
Mes yeulx cligniez et mon oreille close   Tendray, afin que n'y entrent jamais,   Par Plaisance, les amoureux atrais :   Tant les congnois qu'en eulx fier ne m'ose !   Qui bien se veult garder d'amoureux tours,   Quant en repos sent que son cueur sommeille,   Garde ses yeulx emprisonnez tousjours ;   S'ilz eschappent, ilz crient en l'oreille   Du cueur qui dort, tant qu'il fault qu'il s'esveille,   Et ne cessent de lui parler d'Amours,   Disans qu'ilz ont souvent hanté ses cours,   Ou ilz ont veu plaisance nompareille.
Je sçay par cueur ce mestier bien a plain,   Et m'a longtemps esté si agreable   Qu'il me sembloit qu'il n'estoit bien mondain   Fors en Amours, ne riens si honnorable.
Je trouvoye, par maint conte notable,   Comment Amour, par son povair haultain,   A avancié, comme roy souverain,   Ses serviteurs en estat prouffitable.
Mais en ce temps, ne congnoissoye pas   La grant doleur qu'il couvient que soustiengne   Un povre cueur pris es amoureux las ;   Depuis l'ay sceu : bien sçay a quoy m'en tiengne.
J'ay grant cause que tousjours m'en souviengne.
Or en suis hors, mon cueur en est tout las.
Il ne veult plus d'Amours passer le pas,   Pour bien ou mal que jamais lui adviengne.
Pour ce tantost, sans plus prandre respit,   Escrire vueil, en forme de requeste,   Tout mon estat, comme devant est dit ;   Et quant j'auray fait ma cedule preste,   Porter la vueil a la premiere feste   Qu'Amours tendra, lui moustrant par escript   Les maulx qu'ay euz et le peu de prouffit   En poursuivant l'amoureuse conqueste.
Ainsi d'Amours, devant tous les amans,   Prandray congié en honneste maniere,   En estouppant la bouche aux mesdisans   Qui ont langue pour mesdire legiere,   Et requerray, par treshumble priere,   Qu'il me quitte de tous les couvenans   Que je luy fis, quant l'un de ses servans   Devins pieça de voulenté entiere.
Et reprendray hors de ses mains mon cueur,   Que j'engagay par obligacion   Pour plus seurté d'estre son serviteur,   Sans faintise, ou excusacion,   Et puis, aprés recommandacion,   Je delairay, a mon tresgrant honneur,   A jennes gens qui sont en leur verdeur   Tous fais d'Amours par resignacion.
LA REQUESTE.
Aux excellens et puissans en noblesse,   Dieu Cupido et Venus la deesse.
Supplie presentement,   Humblement,   Charles, le duc d'Orlians,   Qui a esté longuement,   Ligement,   L'un de voz obeissans,   Et entre les vrais amans,   Voz servans,   A despendu largement   Le temps de ses jeunes ans   Tresplaisans   A vous servir loyaument,   Qu'il vous plaise regarder   Et passer   Ceste requeste presente,   Sans la vouloir refuser ;   Mais penser   Que d'umble vueil la presente   A vous, par loyalle entente,   En attente   De vostre grace trouver,   Car sa fortune dolente   Le tourmente   Et le contraint de parler.
Comme ainsi soit que la Mort,   A grant tort,   En droicte fleur de jeunesse   Lui ait osté son deport,   Son ressort,   Sa seule Dame et liesse,   Dont a fait veu et promesse,   Par destresse,   Desespoir et desconfort,   Que jamais n'aura Princesse   Ne maistresse,   Car son cueur en est d'accort ;   Et pour ce que ja pieça   Vous jura   De vous loyaument servir,   Et en gage vous laissa   Et donna   Son cueur par leal desir,   Il vient pour vous requerir   Que tenir   Le vueilliez, tant qu'il vivra,   Escusé ; car sans faillir,   Pour mourir,   Plus amoureux ne sera.
Et lui vueilliez doulcement,   Franchement,   Rebaillier son povre cueur,   En lui quittant son serment,   Tellement   Qu'il se parte, a son honneur,   De vous, car bon serviteur,   Sans couleur,   Vous a esté vrayement ;   Moustrez lui quelque faveur,   En doulceur,   Au meins a son partement.
A Bonne Foy que tenez   Et nommez   Vostre principal notaire,   Estroictement ordonnez   Et mandez,   Sur peine de vous desplaire,   Qu'il vueille, sans delay traire,   Lettre faire,   En laquelle affermerez   Que congié de soy retraire,   Sans forfaire,   Audit cueur donné avez ;   Afin que le suppliant,   Cy devant   Nommé, la puisse garder   Pour sa descharge et garant,   En moustrant   Que nul ne le doit blasmer,   S'amours a voulu laissier ;   Car d'amer   N'eut oncque puis son talant,   Que Mort lui voulu oster   La nomper   Qui fust ou monde vivant.
Et s'il vous plaist faire ainsi   Que je dy,   Ledit suppliant sera   Allegié de son soussy,   Et ennuy   D'avec son cueur bannira ;   Et aprés, tant que vivra,   Priera   Pour vous, sans mettre en oubly   La grace qu'il recevra   Et aura,   Par vostre bonne mercy.
LA DEPARTIE D'AMOURS EN BALLADES  Quant vint a la prochaine feste   Qu'Amours tenoit son Parlement,   Je lui presentay ma requeste   Laquelle leut tresdoulcement,   Et puis me dist :  « Je suy dolent   Du mal qui vous est avenu,   Mais il n'a nul recouvrement,   Quant la Mort a son cop feru.
Eslongnez hors de vostre teste   Vostre douloreux pensement,   Moustrez vous homme, non pas beste,   Faictes que, sans empeschement,   Ait en vous le gouvernement   Raison, qui souvent a pourveu   En maint meschief tressagement,   Quant la Mort a son cop feru.
Reprenez nouvelle conqueste,   Je vous aideray tellement   Que vous trouverés dame preste   De vous amer tresloyaument,   Qui de biens aura largement ;   D'elle serez amy tenu :   Je n'y voy autre amendement,   Quant la Mort a son cop feru.»      « Helas ! sire, pardonnez moy,   Se dis je, car toute ma vie,   Je vous asseure par ma foy,   Jamais n'auray dame n'amie.
Plaisance s'est de moy partie   Qui m'a de Liesse forclos.
N'en parlez plus, je vous supplie,   Je suis bien loings de ce pourpos.
Quant ces parolles de vous oy,   Vous m'essaiés, (ne faittes mye),   A vous dire vray, je le croy ;   Ou ce n'est dit qu'en moquerie.
Ce me seroit trop grant folie,   Quant demourer puis en repos,   De reprandre merencolie :   Je suis bien loings de ce pourpos.
Acquittié me sui, comme doy,   Vers vous et vostre seigneurie,   Desormais me vueil tenir coy.
Pour ce, de vostre courtoisie,   Accordez moy, je vous en prie,   Ma requeste ; car a briefs mos,   De plus amer, quoy que nul dye,   Je suis bien loings de ce pourpos.»     Amour congnu bien que j'estoye   En ce pourpos, sans changement.
Pour ce respondy :  « Je vouldroye,   Que voulsissiez faire autrement,   Et me servir plus longuement,   Mais je voy bien que ne voulés,   Si vous accorde franchement   La requeste que faicte avés.
Escondire ne vous pourroye,   Car servy m'avez loyaument,   N'onques ne vous trouvay en voye,   N'en voulenté aucunement   De rompre le loyal serement   Que me feistes, comme savés ;   Ainsi le compte largement   La requeste que faicte avés.
Et afin que tout chascun voye   Que de vous je suis trescontent,   Une quittance vous octroye,   Passee par mon Parlement,   Qui relaissera plainement   L'ommage que vous me devés,   Comme contient ouvertement   La requeste que faicte avés.»     Tantost Amour, en grant arroy,   Fist assembler son Parlement.
En plain conseil mon fait contay,   Par congié et commandement ;   La fut passee plainement   La quitance que demandoye,   Baillee me fut franchement,   Pour en faire ce que vouldroye.
Oultre plus, mon cueur demanday   Qu'Amour avoit eu longuement,   Car en gage le lui baillay,   Quant je me mis premierement   En son service ligement ;   Il me dist que je le r'auroye,   Sans refuser aucunement,   Pour en faire ce que vouldroye,   A deux genoulz m'agenoillay,   Merciant Amour humblement   Qui tira mon cueur, sans delay,   Hors d'un escrin priveement,   Le me baillant courtoisement,   Lyé en un noir drap de soye ;   En mon sain le mist doulcement,   Pour en faire ce que vouldroye.
Sachent presens et avenir,   Que nous, Amours, par Franc Desir   Conseilliez, sans nulle contrainte,   Aprés qu'avons oy la plainte   De Charles, le duc d'Orlians,   Qui a esté par plusieurs ans   Nostre vray loyal serviteur,   Rebaillié lui avons son cueur   Qu'il nous bailla pieça en gage,   Et le serement, foy et hommage   Qu'il nous devoit, quittié avons   Et par ces presentes quittons.
Oultre plus, faisons assavoir,   Et certiffions, pour tout voir,   Pour estoupper aux mesdisans   La bouche, qui trop sont nuisans,   Qu'il ne part de nostre service   Par deffaulte, forfait ou vice,   Mais seulement la cause est telle :   Vray est que la Mort trop cruelle   A tort lui est venu oster   Celle que tant souloit amer,   Qui estoit sa Dame et maistresse,   S'amie, son bien, sa leesse.
Et pour sa loyauté garder,   Il veult desormais ressembler   A la loyalle turturelle   Qui seule se tient a par elle,   Aprés qu'elle a perdu son per.
Si lui avons voulu donner   Congié du tout de soy retraire   Hors de nostre court, sans forfaire.
Fait par bon conseil et advis   De noz subgiez et vrais amis,   En nostre present Parlement   Que nous tenons nouvellement.
En tesmoing de ce avons mis   Nostre seel, plaqué et assis   En ceste presente quittance,   Escripte par nostre ordonnance.
Presens mains notables recors,   Le jour de la Feste des Mors,   L'an mil quatre cent trente et sept,   Ou chastel de Plaisant Recept.
Quant j'euz mon cueur et ma quittance,   Ma voulenté fu assouvie,   Et non pour tant, pour l'acointance   Qu'avoye de la seigneurie   D'Amour et de sa compaignie,   Quant vins a congié demander,   Trop mal me fist la departie   Et ne cessoye de pleurer.
Amour vit bien ma contenance,   Si me dist :  « Amy, je vous prie,   S'il est riens dessoubz ma puissance   Que vueilliez, ne l'espargniez mie.»   Tant plain fu de merencolie,   Que je ne peuz a lui parler   Une parolle ne demye   Et ne cessoye de pleurer.
Ainsi party en desplaisance   D'Amour, faisant chiere marrie,   Et, comme tout ravy en transse,   Prins congié, sans que plus mot dye.
A Confort dist qu'il me conduye,   Car je ne m'en savoye aler :   J'avoye la veue esbluye   Et ne cessoye de pleurer.
Confort, me prenant par la main,   Hors de la porte me convoye ;   Car Amour, le roy souverain,   Luy chargea moy moustrer la voye   Pour aler ou je desiroye ;   C'estoit vers l'ancien manoir   Ou en enffance demouroye,   Que l'en appelle Nonchaloir.
A Confort dis :  « Jusqu'a demain   Ne me laissiez, car je pourroye   Me forvoier, pour tout certain,   Par desplaisir, vers la saussoye   Ou est Vieillesse rabat joye ;   Se nous travaillons fort ce soir,   Tost serons au lieu que vouldroye,   Que l'en appelle Nonchaloir.»   Tant cheminasmes qu'au derrain   Veismes la place que queroye ;   Quant de la porte fu prouchain,   Le portier qu'assez congnoissoye,   Si tost comme je l'appelloye   Nous receu, disant que pour voir   Ou dit lieu bien venu estoye,   Que l'en appelle Nonchaloir.
Le gouverneur de la maison,   Qui Passe Temps se fait nommer,   Me dist :  « Amy, ceste saison   Vous plaist il ceans sejourner ?»   Je respondy qu'a brief parler,   Se lui plaisoit ma compaignie,   Content estoie de passer   Avecques lui toute ma vie.
Et lui racontay l'achoison   Qui me fist Amour delaissier ;   Il me dist qu'avoye raison,   Quant eut veu ma quittance au cler   Que je lui baillay a garder ;   Aussi de ce me remercie   Que je vouloie demourer   Avecques lui toute ma vie.
Le lendemain, lettres foison   A Confort baillay a porter   D'umble recommandacion,   Et le renvoiay sans tarder   Vers Amour, pour lui raconter   Que Passe Temps, a chiere lye,   M'avoit receu pour reposer   Avecques luy toute ma vie.
A tresnoble, hault et puissant seigneur   Amour, Prince de mondaine doulceur.
Tresexcellent, treshault et noble prince,   Trespuissant roy en chascune province,   Si humblement que se peut serviteur   Recommander a son maistre et seigneur,   Me recommande a vous, tant que je puis,   Et vous plaise savoir que tousjours suis   Tresdesirant oïr souvent nouvelles   De vostre estat, que Dieu doint estre telles   Et si bonnes comme je le desire,   Plus que ne sçay raconter ou escrire ;   Dont vous supli que me faictes sentir   Par tous venans, s'il vous vient a plaisir ;   Car d'en oïr en bien et en honneur,   Ce me sera parfaitte joye au cueur.
Et s'il plaisoit a votre seigneurie   Vouloir oïr, par sa grant courtoisie,   De mon estat, je suis en tresbon point,   Joyeux de cueur, car soussy n'ay je point ;   Et Passe Temps, ou lieu de Nonchaloir,   M'a retenu pour avec lui manoir   Et sejourner, tant comme me plaira,   Jusques a tant que Vieillesse vendra ;   Car lors fauldra qu'avec elle m'en voise   Finer mes jours.
Ce penser fort me poise   Dessus le cueur, quant j'en ay souvenance ;   Mais, Dieu mercy, loing suis de sa puissance,   Presentement je ne la crains en riens,   N'en son dangier aucunement me tiens !   En oultre plus, sachiés que vous renvoye   Confort, qui m'a conduit la droite voye   Vers Nonchaloir, dont je vous remercie   De sa bonne joyeuse compaignie ;   En ce fait a vostre commandement,   De bon vouloir et tressoingneusement ;   Auquel vueilliez donner foy et fiance   En ce que lui ay chargié en creance   De vous dire plus plainnement de bouche,   Vous suppliant qu'en tout ce qui me touche,   Bien a loisir, le vueilliez escouter,   Et vous plaise me vouloir pardonner   Se je n'escris devers Vostre Excellence,   Comme je doy, en telle reverence   Qu'il appartient, car c'est par Non Savoir   Qui destourbe d'acomplir mon vouloir.
En oultre plus, vous requerant mercy,   Je congnois bien que grandement failly,   Quant me parti derrainement de vous,   Car j'estoye si raempli de courrous   Que je ne peu un mot a vous parler,   Ne mon congié, au partir, demander.
Avecques ce, humblement vous mercie   Des biens qu'ay euz soubz vostre seigneurie.
Autre chose n'escris, quant a present,   Fors que je pry a Dieu, le Tout Puissant,   Qu'il vous ottroit honneur et longue vie,   Et que puissiez tousjours la compaignie   De faulx Dangier surmonter et deffaire,   Qui en tous temps vous a esté contraire.
Escript ce jour troisiesme, vers le soir,   En novembre, ou lieu de Nonchaloir.
Le bien vostre, Charles, duc d'Orlians,   Qui jadis fut l'un de voz vrais servans.
.
