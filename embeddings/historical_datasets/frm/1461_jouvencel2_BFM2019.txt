SECONDE PARTIE , CHAPPITRE XII.
Comment le Jouvencel , par sa grant vaillance , fut constitué lieutenant de Crathor et de tout le pays environ par le conte de Parvanchières , lieutenant general.
Aprez ce jugement fait , le conte de Parvanchières se tira à son logeiz et manda querir tous les seigneurs , cappitaines et chiefz de guerre , qui estoient venus en sa compaignie , et tint conseil pour savoir qu' il estoit à faire.
Et , par tous les seigneurs , chiefz de guerre et autres cappitaines , fut advisé qu' il envoiroit querir le cappitaine de Crathor , le Jouvencel et le sire de Rocqueton et le Mareschal , qui savoient les necessitez de la ville et les affaires du payz plus que nulz aultres.
Et leur demanda et dist ainsi :  « Seigneurs , vous avez bien et grandement servi le Roy , et scay bien que le Roy a bonne et grande fiance en vous ; et aussi la y doit - il bien avoir.
Et pour ce , nous , qui sommes venus icy à vostre aide et secours par le commandement du Roy , voulons avoir vostre conseil.
Dictes , cappitaine de Crathor , vous estes le plus ancien et avez le plus veu , et est raison que vous parlez le premier.
Que vous semble que nous ayons à faire ? »   - « Monseigneur , dit le cappitaine de Crathor , il n' y a cellui de tous mes compaignons qui n' en sceust mieulx parler que moy.
Mais , quant le vous plaist me commander , je ne me doy pas excuser de parler et en dire ce que je sauray et pourray.
Monseigneur , je croy que , quant vous estes parti de devers le Roy , vous n' aviez autre charge que de secourir ceste place et ville de Crathor , laquelle , la merci Dieu et la vostre ! vous avez secourue et levé le siège au grant honneur du Roy et de vous et au grant proffit du payz et de tout le royaulme.
Vous avez bien et honnourablement executée vostre commission.
Si vous entreprenez plus avant qu' il ne vous est commandé , et il vous avenoit aucun hazart , vous en pourriez avoir blasme.
Je ne vois point que vous ayez artillerie pour mettre siège ; je ne scay comme vous estes fondez d' argent.
Le duc Baudouin est aussi puissant que vous estes.
Il est en son païs , en fortes villes et fors chasteaux.
La saison est morte.
Je ne congnoys point que puissez rien besongner.
Vous mengez yci voz vivres et ne vous peut plus la ville soustenir ; et ne voy point pour ceste heure que vous puissez riens entreprendre.
Et me semble qu' il est force que vous emmenez voz gens et vous retirez devers le Roy.
Et là conclurez quelque bonne chose pour la saison nouvelle.
Car , quant entrer on veult en païs ou faire conqueste sur ses ennemis , on doit preparer son fait dès l' iver.
Et me semble que c' est quanque vous pourrez faire que de commencer , quant vous serez devers le Roy , voz preparatifz pour le temps d' esté.
»  Fynablement tous furent d' oppinion du viel cappitaine de Crathor.
Après ce , le conte dit au cappitaine de Crathor qu' il se retirast lui et ses compaignons ; et ainsi le firent.
Adoncques le conte de Parvanchières se retira en conseil avecques aucuns seigneurs , les Mareschaulx , le Maistre des arbalestriers , l' Admiral et autres cappitaines , et demanda qu' il estoit à faire.
Tous furent de l' oppinion du viel cappitaine de Crathor et dirent au conte que force lui estoit de ainsi le faire , dont le conte fut bien desplaisant qu' il ne povoit entreprendre aucune chose sur ses ennemis.
Mais force luy estoit d' estre de la plus grant oppinion.
Puis demanda :  «Messeigneurs , qu' est - il à faire ? »  Tous à une voix dirent :  «Allez - vous en le plus tost que vous pourrez , car vous destruisez ceste ville.
Laissez aucun nombre de gens plus qu' il n' y avoit et quelque argent pour avoir des vivres en lieu de ceulx que vous avez mengez.
»  Et puis dist l' Admiral :   «Messeigneurs les Mareschaulx , le Maistre des arbalestriers et aultres de messeigneurs qui cy sont , et moy en leur compaignie , avons debatu qu' il est necessité que vous laissiez en ceste frontière ung homme chief de par vous , qui estes lieutenant du Roy , qui soit vostre lieutenant et à qui les aultres obéissent.
La guerre s' en fera mieulx et justice en sera mieulx gardée.
Car partout fault ung maistre , ou la besongne n' yra ja bien.
Et , à la verité , messeigneurs vous font dire par moy que vous ne povez mieulx que de y laisser le Jouvencel pour vous.
Vous avez veu quel homme il est ; tous les gens d' armes l' ayment ; le cappitaine de Crathor nous en a avertiz , et si ont tous les cappitaines de ceste frontière.
»  Sur ce , respondit le conte de Parvanchières :   «Messeigneurs , je croy que vostre parolle est la voix du Sainct - Esperit : car , en bonne foy , je le avoye ainsi deliberé en mon couraige et vous en vouloye demander vos oppinions.
Dieu soit loué que vostre oppinion est la mienne ! »  Tous furent joyeux de ceste conclusion et , sur ce , se departirent.
Puis , le lendemain au matin , aprez la messe , manderent querir le cappitaine de Crathor et lui dirent qu' il fit venir le Jouvencel et les cappitaines et gens de bien de la frontière , qui estoient à la ville , et que le conte de Parvanchières voulloit parler à eulx.
Et aucunement en toucherent audit cappitaine de Crathor touchant celle charge qu' il vouloit bailler au Jouvencel ; et lui donna charge de lui en parler , dont le cappitaine fut bien aise ; car il le aymoit comme son enfant.
Et fit la charge bien et voulentiers.
Et , à l' après - disnée , amena le Jouvencel et tous les gens de bien qu' il peust trouver de la frontière , tant cappitaines que aultres.
Adonc le conte de Parvanchières fit preparer une grant salle , qui là estoit , pour tenir conseil comme lieutenant general , et se seist sur son siège , et tous seigneurs et chiefz de guerre environ lui , et dist les parolles qui s' ensuivent :  «J' ay ouy les oppinions de vous aultres , messeigneurs de ce payz , aussi celles des seigneurs qui cy sont venus quant et moy , et de tous ensemble , et avons appointé que je m' en dois retourner devers monseigneur le Roy et que je doy laisser en ceste frontière homme de par moy , à qui tous obéissent pour tenir justice , tant sur les gens d' armes que pour garder le peuple et que pour faire la guerre.
Et , pour ce que j' ay esté adverty que entre vous de ce payz avez bien agreable le Jouvencel , et aussi pour le bon rapport que j' ay eu par vous tous de luy , il a semblé à tous ces seigneurs , cappitaines et chiefz de guerre , qui yci sont , que le Jouvencel , qui est yci present , y peult bien servir le Roy et moy.
Et , pour ce , en vostre presence , je le constitue lieutenant en lieu de moy et vous prie et commande à tous que vous luy obéissez comme à ma propre personne.
»  à quoy tous ceulx du païs respondirent au conte :  «Monseigneur , très grant mercy ! Il nous semble que vous nous avez très bien pourveuz.
»  Sur ce , le conte appela maistre Guiet , son secrétaire , auquel il commanda ses lettres , dont tous , grans et petiz , furent tant joyeux que merveilles.
En la presence desquieulx maistre Guiet reçeust le serement du Jouvencel , en tel cas acoustumé , par le commandement de monseigneur le conte , lieutenant du Roy.
Si ala la nouvelle par la ville et parmi l' ost comment le Jouvencel estoit lieutenant du conte de Parvanchières , cousin et lieutenant general du Roy ; dont chascun fut joyeux.
Et en brief les ennemiz le sceurent ; qui n' y prindrent point de plaisir ; car ilz doubtoient fort le Jouvencel.
Ce soir , le conte ala remercier Nostre Dame de Bonne - Grace et le landemain à Sainct - Symphorien , acompaigné de chevaliers , escuiers et gens de tous estas en grant nombre.
Au matin , aprez la messe , dit adieu à ceulx de la ville , prist ses armes et monta sur son coursier et tira aux champs , luy et son ost ; et là ordonna ses batailles et prist son chemin pour soy en retourner.
Ainsi qu' il voulust marchier , le cappitaine de Crathor , le Jouvencel , le sire de Rocqueton et le Mareschal prindrent congié de lui et luy dirent beaucoup de belles parolles et notables , en luy recommandant le païs et leurs personnes et leurs affaires , et en le remerciant très humblement de l' honneur qu' il avoit fait au Jouvencel.
Puis commença le Jouvencel ces parolles :  «Monseigneur , je prie à Dieu qu' il me doint grace que je puisse faire service au Roy et à vous et chose dont vous soyez content de l' honneur que vous m' avez fait.
Et Dieu me doint , avant la mort , que je face faulte au Roy ne à vous.
»  à quoy le conte respondist :  «Jouvencel , je sçay bien que vous estes bon homme.
Vous avez bien fait jusques ycy.
Je vous prie que faciez encores mieulx.
»  En le prenant par la main et lui disant :  «Jouvencel , je pri à Dieu que ma main vous puisse valoir bonne fortune.
Et adieu ! »  Ainsi se despartirent d' une part et d' aultre , et s' en alla chascun à son affaire , le conte devers le Roy et les aultres à la ville.
Et puis chevaucha tant le conte par ses journées qu' il arriva devers le Roy , où il fut grandement repçeu.
Et lui dist le Roy :  «Beau cousin , vous avez très bien besongné.
Vous soyez le très bien venu.
Comment le fait - l' en par dela et comment se porte tout ? »   - «Monseigneur , dit le conte , très bien.
J' ay pourveu par le conseil de tous les gens du païs et de tous les seigneurs que vous aviez envoyé quant et moy ; c' est assavoir , que j' ay laissé le Jouvencel , dont avez oy parler , pour moy lieutenant ou païs.
Et nous a semblé à tous qu' il le vaut bien.
»  Le Roy dist :  «J' ay ouy bien bonne et grande renommée de lui et suis bien joyeux que y ayez pourveu de homme qui ayme la guerre et le païz et justice ; et je croy bien que le Jouvencel est bon homme.
Et , se il fist onques bien , je croy qu' il fera encores mieulx , veu le bien et l' honneur que vous luy avez fait.
»   - «Monseigneur , dit le conte , c' est ung homme d' or pour la guerre , et pleust à Dieu que vous l' eussiez aussi bien veu sur les champs comme nous avons ; car le aimeriez bien.
Mais , pour ce , monseigneur , que je ne suis que vostre lieutenant general par dela et que , sans vostre consentement , je ne puis commettre aultre lieutenant general en mon lieu , s' il vous plaist , vous ratiffirez et approuverez ce que j' ai fait touchant la lieutenance du Jouvencel.
»  Ce que le Roy fist très voulentiers pour les grans et bons rapportz qu' il avoit ouy de luy , et de la grande experience et diligence qui estoient en sa personne.
Et , à briefz motz , tout quanque le conte de Parvanchières fit en ce voyage , fut loué et tenu pour bon et estre bien fait.
Aussi en estoit - il digne : car , en tous lieux où il se trouvoit , il faisoit bien et estoit ung très bon preudomme et bon chevalier à merveilles.
Mais atant se fault taire de parler du Roy et du conte de Parvanchières , et retournons au Jouvencel , à Crathor , pour ouir et savoir les belles apertises d' armes et subtillitez , dont nous enquerons chascun jour et pour quoy ce present livre est escript.
Et est la fin de ce present chappitre.
SECONDE PARTIE , CHAPPITRE XIII.
Comment , estant lieutenant du Roy à Crathor , fut devant lui faitte question d' un gentilhomme qui avoit admené ung prisonnier en ladicte ville et l' avoit mis dedens sans le congié du cappitaine ; comment , le cas bien debatu , fut trouvé qu' il estoit acquis au cappitaine.
Quant le Jouvencel fut retourné à Crathor , aprez qu' il eust prins congié du conte de Parvanchières , se meust devant luy la question d' ung gentilhomme qui avoit amené ung sien prisonnier à la ville et l' avoit miz dedans sans le congié du cappitaine.
Et , avant que faire autre chose , fallut qu' il le ouyst , pour ce qu' il estoit lieutenant du Roy.
Les gens du cappitaine et ses officiers prindrent le prisonnier , en disant qu' il estoit leur acquis ; sur quoy , le Jouvencel fut bien dolent ; car il n' eust voulu faire chose qui eust despleu au cappitaine , et aussy celluy à qui estoit le prisonnier estoit ung vaillant homme , et aussy de paour de faillir à faire justice juste.
Et piteuse chose estoit qu' il deust perdre son prisonnier qu' il avoit bien et loyalment gaigné.
Le Jouvencel ne voullut pas faire de lui le jugement et l' envoya devers le Roy et son Grant Conseil.
Sur quoy le Roy envoya commissaires sur les lieux pour savoir l' usance de la guerre.
Et fut la chose plaidoyée et debatue , d' une part et d' autre , grandement et notablement , ainsi que vous orrez.
Premièrement le gentilhomme , à qui estoit le prisonnier , debatoit qu' il l' avoit pris à grant dangier de sa vie et qu' il avoit esté pour servir le Roy et la chose publique du royaume ; par quoy lui sembloit , quant il estoit au parti du Roy , il devoit estre seurement lui et ses biens et povoit mener son prisonnier par toute son obéissance , et que autre part ne se povoit - il retraire que ès places et ès villes de son maistre , et que le cappitaine de Crathor le gaigneroit trop legièrement de les gaignier à la ville , et qu' il les savoit bien prendre aux champs.
à quoy le cappitaine de Crathor respondit :  « Vrayement , sire , je vous donne vostre prisonnier et veulx que vous l' ayez : car vous l' avez bien et loyaument gaigné et vaillamment , et seroye bien courrouchié de le vous faire perdre.
Mais l' usance est telle qu' il est mien et l' avons toujours ainsi fait en ceste frontière.
»  Nonobstant ce , les commissaires du Roy voulurent savoir la verité et firent plaidoyer le contraire ou nom du cappitaine de Crathor ; et fut dit pour le cappitaine que le prisonnier estoit conquiz à lui par les raisons qui s' ensuivent : c' est assavoir , qu' on en avoit usé pour ce que les inconveniens , qui en estoient advenuz et povoient tous les jours advenir , estoient telz : quant ung prisonnier entre en ville , chastel ou autre fortification , sans le sceu du cappitaine ou de ceulx qui en ont le gouvernement , ce prisonnier peult estre malicieux , homme sedicieux , escheleur , trompeur , sayeur de portes ou de faulces poternes , peut seduire aucuns de la garnison , ou de la ville , ou de la compaignie , sans ce que on eust aucune congnoissance qu' il ne sauroit qui il seroit , et beaucoup d' autres maulx.
Et pour ce est - il de necessité qu' il soit dit à l' entrée de la porte qui il est , et que on ait congié du cappitaine ou de ceulx aïans povoir ad ce faire.
Car tel homme pourroit - il estre que pour riens le cappitaine ne se accorderoit qu' il y entrast.
Et , posé ores qu' il s' y accordast , si se prendroit - il garde de lui et lui bailleroit compaignie et garde , par quoy il ne pourroit nul mal faire , et se garderoit l' en de parler devant lui.
Car on pourroit dire et faire beaucoup de choses qui vendroient à trop grand prejudice , s' il n' estoit congneu.
Pour ce , l' usance a esté telle que , qui met ung ennemy , soit prisonnier , soit à sauf conduit ou à quelque seurté que ce soit , sans le congié du cappitaine et des officiers , qu' il est confisqué à luy.
Pour ce dit - on aux saufconduiz qu' ilz n' entreront en ville ne en chasteaulx sans avoir congé des personnes ad ce ayans povoir.
Pareillement nul n' y doit mettre son prisonnier sans congié , sinon en deux cas , c' est assavoir : s' il est de la garnison , il y peult entrer sans congié ; mais , en ce faisant , il est tenu , quant il a mis le prisonnier ou prisonniers dedans la ville , d' en envoyer les noms au cler du cappitaine.
Aussi , se ung homme estoit chassié ou en danger de ses ennemis , et qu' il n' eust loysir de le demander , en ce cas , il y peult entrer en disant aux portiers :  « Vecy ung ennemy , qui est mon prisonnier , que je mets ceans pour la haste que j' ay ; allez le dire au cappitaine.
»  Et seurement il le doit nottifier.
Mais le cappitaine ne le doibt ne peult refuser d' entrer.
Et , quant il refuseroit et inconvenient adviendroit au soubdoyer , à qui seroit le prisonnier , le cappitaine seroit tenu et obligé de le lui reparer.
Et , se vous voullez replicquer en ceste matière :  « C' est grant pitié ! ung jeune homme , qui viendra en la guerre nouvellement , par faulte de savoir l' usance ou la coustume de la guerre , perdra son bien et son adventure ! Il aura exposé son corps à la mort pour le prendre et , à l' eure qu' il le cuidera avoir mis à seureté , il l' aura perdu ; qui sera à l' adventure prisonnier lui - meismes ou son amy , et par le moyen du prisonnier il peut raquiter lui et son amy.
»  Il est vray ; mais ung bien particullier n' est pas à preferer à la chose publique.
Car , par une ville ou par ung chasteau , qui se peult perdre par ce cas , se perdroit bien ung royaulme et une monarchie.
Et , pour vous baillier exemple en ceste matière , si en ung peage il passe ung marchant qui n' aquite , on confisque toute sa marchandise.
En beaucoup de lieux ainsi est - il.
Et toutteffoyes il ne fraude que cellui à qui est le peage ou les fermiers ; et , nonobstant , cette peine y est , qui est la destruction d' ung pouvre marchant , voire par adventure de plusieurs.
Et n' en pourra mais le marchant , qui n' y sera n' ouy ne veu ; mais l' auront fait ses commis pour obliance ou pour peine d' aller aquiter , ou pour le rober au marchant meismes et lui faire acroire qu' ilz avoient aquitté.
Toutteffoys n' y a - il consideracion nulle qu' il ne le perde , se la faulte y est.
Or , regardez doncq une chose de si grant consequence comme d' ung royaume et d' une chose publique , qui touche à tant de gens , si on la doit bien garder à la lettre , quant on regarde si bien à un seigneur particulier pour lui sauver ses deniers , qui n' est que le prouffit d' ung homme seul.
Pour ce , je diz que le prisonnier , comme il me semble , est bien et loyaument acquis au cappitaine de Crathor et que ceste loy ne se doit rompre pour la faveur d' ung homme seul , ne pour prouffit , ne pour dommaige qu' il lui en puisse advenir.
Et , quant les gens viennent nouvellement aux armes , ilz se doibvent enquerir des ordonnances et des usances , telles qu' elles y sont , à leur povoir , et les garder songneusement.
Et , pour vous monstrer que on doist estroitement garder et tenir les ordonnances faictes en guerre , anciennement les Roumains y tenoient telle justice que les infracteurs ne perdoient pas seulement les biens , mais y perdoient le corps.
Car , quant aucun estoit rebelle ou contredisant à son chevetain en ordonnance de bataille , il perdoit le chef.
Et , se aucun oultre l' ordonnance et deffence de son chevetain faisoit aucune entreprise , combien qu' il en venist au - dessus , encores estoit - il estroictement pugny pour la desobéissance.
Semblablement , qui frappoit son cappitaine par maltalant , ou qui s' enfuioit de la bataille et les aultres y demourassent , ou se aucun estoit envoyé en ambassade devers les adversaires , ou pour les espier , et il revelloit sa legacion , il encouroit pareille peine.
Et a esté par aucun temps que on bouchoit les yeulx des prisonniers , quant on les mettoit en une ville.
Par quoy on peut congnoistre que les ordonnances faictes en guerre doivent estre plus estroittement gardées et tenues que nulles autres.
Car , quant aucun inconvenient y advient , il est irreparable.
Et pour ce je dy que le cappitaine de Crathor est bon et gracieux et scet bien que prisonniers coustent : car beaucoup de foys il a essayé et en a prins , qui luy ont cousté bien chier.
Pour ce a voulu donner à ce gentilhomme son prisonnier.
Mais messeigneurs les commissaires deposerent par sentence que , par les raisons aleguées et par les coustumes et usances de guerre , quiconques met ung prisonnier en lieu fort , sans le congié de ceulx ayans povoir à ce , il le pert et est confisqué au cappitaine , sinon ès cas dessusdits , mais qu' il soit deprié.
Ainsi fine ce XIIIe chappitre et s' ensuit le XIVe chappitre.
SECONDE PARTIE , CHAPPITRE XIV.
Comment le Jouvencel et sa compaignie allerent faire une course devant Escallon et destrousserent bien cent hommes , et , eulx retournés à Crathor , leur remonstra plusieurs belles doctrines de guerre.
Aprez ceste sentence donnée , le Jouvencel dit à ses compaignons :  « Ce procès a beaucoup duré.
Et , à la verité , je croy que ung homme qui fait l' exploit de la guerre ne doit entendre autre part ; car c' est une chose qui se veult tousjours exerciter , et cellui qui l' exercite ne doit avoir autre entendement.
Pourquoy je dy qu' il doit avoir gens pour la justice et hommes pour la guerre , et ne doit estre une mesme chose.
Toutteffoys , je ne dy pas que ung grant prince ne puisse faire tous deux , car il n' est pas tousjours à l' exercite.
Mais , à moy , il me fault faire plus fort : il me fault representer la personne de monseigneur le comte de Parvanchières ; ainsi , je suis seigneur.
Il me fault faire la justice et , se je n' ay du sens , il m' en fault emprunter , c' est à dire que j' aye bon conseil.
Et me fault faire l' exploict de la guerre en personne.
Ainsi ce sont trois personnaiges qu' il me fault jouer.
Dieu doint que je le sache et puisse bien jouer et faire ! Je croy que nous sommes bien establiz de conseil ; monseigneur le conte le m' a laissé bon ; aussi , j' en ay pris en ceste ville ce que je y en ay peu trouver , tant de gens de guerre que de clercs.
Je leur en ay laissé le pensement et m' en voys à mon premier mestier serchier mes adventures , ainsi que Dieu me conduira.
Quant à faire le seigneur , j' en feray bien la manière , mais que me faciez faire une belle robe.
Or ça , je vous pri , pour ouvrir mes espriz , que je me arme demain et que j' aille courrir devant Escallon.
»   - «Quoy , dea !  dirent les autres ; ce n' est pas le fait d' ung lieutenant de Roy que de chevauchier , s' il ne chevauche par grant arroy et bonne ordonnance.
»  Le Jouvencel respondit :  « Ne vous ay - je pas dit qu' il fault que je face trois choses où ung droit seigneur n' en feroit que deux.
Je suis ung seigneur emprunté , et , pour ce , fault que en face trois.
Je ne veulx pas oublier d' aller à la guerre ; car de cela me sont venus les autres.
Se je oublioye la guerre , j' ay grant paour que je ne feisse gueres le seigneur , et feroye peu de jugemens ; pour ce , fault que je y aille.
Messeigneurs , s' il vous plaist , je yray encore pour ceste foys comme Jouvencel : car dure chose est de laisser les choses acoustumées.
Et puis je retourneray , se Dieu plaist , et vous me apprendrez comment je y doys aler comme lieutenant du Roy.
»  Tantost s' en partist le Jouvencel et avec luy cent lances , et arriva à quelque demye lieue d' Escallon ung peu devant le jour , et non si prez que le guet peust ouyr les chevaulx hennir.
Et se mist en une petite vallée au couvert et laissa les grans chemins pour y aler et passa landes et boys tellement qu' il ne traversa nul grant chemin , par quoy on sceut riens trouver de son trac , et laissa derrière luy quatre hommes desarmez , affin qu' on ne lui feist point de bruit par darrière qu' il n' en feust adverty.
Puis regarda la saillie de son embusche , qu' il n' y eust riens qui lui peust nuyre , qu' il ne peust venir tout serré luy et ses gens pour assaillir ses ennemyz.
Puis regarda les chemins ad ce qu' il peust aler le couvert au plus prez d' Escallon qu' il pourroit.
Et , ainsi qu' il faisoit ses ordonnances , le jour s' apparust.
Si ordonna ses coureurs et leur enchargea aler jusques à la barrière d' Escallon et rebourser le chemin droit à l' abreuvoir pour prendre chevaulx et gens et tout ce que possible leur seroit.
Et leur monstra par où ilz se retireroient et par où leur pourroit donner le secours le plus brief.
Et , quant les courreurs eurent entendu ce que leur maistre leur commandoit , ilz s' en partirent diligemment , et très grant desir avoient de faire ce qui leur estoit commandé.
Aussitost que la porte fut ouverte , ilz arriverent devant et rebourserent le chemin , ainsi que chargé leur estoit , et prindrent chevaulx , paiges , gens et ce qu' ilz peurent.
Les autres fuioient à la ville en grant bruit en criant :  «à l' arme ! »  L' eschauguette sonnoit à tout ; chascun crioit pour son cheval ; quelque bon homme de la ville fut priz ; les vieilles crioient.
Que vous diray - je ? Avant que les cappitaines fussent levez , les compaignons furent à cheval à la porte , les ungs à doz , les aultres sellez , demy armez et desarmez ; tout sault aux champs et fut la chasse grande et chaude aprez ces courreurs.
Et tantost le guet du Jouvencel , qui estoit en ung arbre , dit :  «Sus !  sus ! vecy noz gens qui viennent tost.
Il y a bruit.
Je voy là ung cheval en main.
Il y a des espées tirées.
Seurement ilz ont la chasse.
»  Sur piez le Jouvencel monte sur son cheval et dist à ses compaignons tout doulcement :  «à l' arme ! à l' arme ! sans bruit.
»  Et , quant il fut prest , lui et ses compaignons , il mist trente lances et les archiers à part et bailla la charge à Gervaise Nardereau , et luy dit :   « Gervaise , gardez que vous chargiez ces gens yci jusques à la porte , et je vous suivray avec le surplus sans ce qu' il en departe aujourd' hui homme.
»  Et se tourne vers ses gens et leur dit :  «Je vous deffends à vous tous qui demourez avec moy que homme ne soit si hardy de me laisser ennuit , et nous serons tous à butin jusques au priz d' une esguillette.
Car ilz sont grosses gens dedans Escallon , et , se nous ne tenons ordonnance , nous serions bien taillez qu' il ne nous en prist mal.
»  Chascun respondit :  «Jouvencel , ne te soulcie ; tu ne trouveras aujourd' uy homme qui te laisse ne qui ne face ton commandement.
»  Adonc fait partir Gervaise devant luy atout ses trentes lances , qui ne faignist pas ; et , là où il vit ses ennemis , qui estoient terre couverte , à pié et à cheval aprez les courreurs , qui les menoient si chaudement que ja en avoient priz de beaulx et de bons , Gervaise donne dedans au beau millieu , et le Jouvencel le suit , lui et sa bataille , toute de bien prez.
Et , quant ceulx d' Escallon le virent venir , ilz tournerent en fuitte devers leur ville , et Gervaise les chace au desesperé.
Et les courreurs , qui avoient courru devant la ville , tournent quant et lui , tant archiers que coustilleurs ; et , aprez luy , le Jouvencel , qui demoura ferme , lui et sa bataille , en ung lieu bon et avantaigeux qu' il sceust bien choisir assez prez de la ville.
Et tantost Gervaise se commença à soy retraire et tous ceulx qui avoient donné la chace avecques lui , chargez de chevaulx et de prisonniers comme un herisson de pommes.
Et , quant le Jouvencel le vit venir , il marcha au devant de lui le petit pas , lui et tous les siens.
Si rencontra Gervaise et luy dit :  « Gervaise , tirez avant au large , droit à Crathor , et que chascun aille aprez vous : tous voz paiges et les nostres devant et dix lances devant eux ; voz prisonniers , voz coustilleurs et voz archiers aprez , tirant tousjours vostre chemin.
Et me laissiez yci derrière , moy et ma bataille.
»  Ainsi le fit Gervaise , comme son cappitaine lui eust commandé.
Et le Jouvencel marcha tousjours droit à la ville pour savoir que ses gens feroient et les secourrir , s' ilz en avoient besoing.
Ainsi , comme il marchoit , il vit venir deux compaignons qui amenoient ung homme d' armes de la ville d' Escallon , nommé Peruche , lequel le Jouvencel congnoissoit bien et le tenoit à bien saige et vaillant homme.
Et ja estoit homme d' aage et avoit beaucoup veu.
Et , pour ce , le Jouvencel luy demanda :  « Et comment , Peruche , faictes - vous maintenant le fol ? Devez - vous saillir à l' entreprise de vostre ennemy ? »   - « Bon gré en ayt Dieu ! dist Peruche.
Je n' y ay oncques sceu mettre remedde ; tous noz cappitaines dormoient encores , quant ces gens - yci sont sailliz au bruit de je ne scay quelz folz qui avoient perdu leurs chevaulx.
Et je suis sailli en esperance de les faire retraire , et , quant j' ay esté aux champs , j' ay fait le fol comme eulx , et follement m' en est priz.
»  Et le Jouvencel dit :  «On ne doit pas attendre à mettre le remede au besoing.
On doit faire son ordonnance , avant que le besoing viengne.
»  Peruche respondist :   «Elle estoit faitte.
Que bon gré en ayt Dieu ! »   - «Voyre , dist le Jouvencel ; mais elle a esté très mal tenue.
»   - « Il est vray , dist Perruche.
Venez - vous - en et ne musez plus yci ; car il n' en sauldra meshuy homme , je vous en asseure.
Aussi , tous voz gens sont devant et n' y a plus homme derrière.
»   - «Il dit vray , »  dit ung des compaignons qui avoit prins Perruche.
Ainsi le Jouvencel attendit ung bien petit et envoya Perruche devant avec les autres.
Puis envoya deux ou trois compaignons droit à la ville veoir s' il y avoit plus ame , et ilz lui rapporterent que non.
Ainsi se achemina le Jouvencel aprez ses gens tout bellement droit à Crathor.
Et , quant ilz furent prez de Crathor , ceulx qui estoient demourez dedans saillirent dehors au devant d' eulx et leur firent bonne chière et dirent au Jouvencel :  «Nostre maistre , il fault que vous soyez meshoan plus saige.
»  Et il leur respondit :  «Ne suis - je pas bien saige d' avoir yci destroussé deux ou trois cens hommes ? »   Ainsi entrerent dedans la ville , faisant grant chière , et ala à son logeiz soy desarmer , et chascun au sien.
Et , ce soir , vindrent la pluspart des gens de bien de la ville soupper avec le Jouvencel et deviserent de leur besongne qu' ilz avoient faicte.
Et y souppa Perruche , qui leur dist qu' il avoit plus de trente ans que il avoit esté trompé premièrement par telle entreprinse , et qu' il ne s' en estoit sceu garder ; et moult de bonnes choses leur dist au soupper , de quoy il les fist rire.
Et , quant Perruche les vit rire , entre les autres choses , il leur dit qu' ilz avoient beau rire et qu' ilz avoient gaigné le jeu.
Ainsi passa le soupper et la serée joyeusement entre le Jouvencel et la compaignie qui là estoit.
Puis le Jouvencel se esjouit et dist :  «C' est joyeuse chose que la guerre ; on y oït , on y voit beaucoup de bonnes choses , et y apprent moult de bien.
Quant elle est en bonne querelle , c' est justice , c' est deffendre droicture.
Et croy que Dieu ayme bien ceulx qui exposent leur corps à vouloir faire la guerre et faire la raison aux ingratz et descongneuz , aux prosternés et orgueilleux , et qui vont contre bonne equité.
Ceulx qui se peinent de les reprimer sont à louer.
Et , quant la guerre prent en cest entendement , c' est ung plaisant mestier et bon à jeunes gens.
Car ilz en sont amez de Dieu et du monde.
On s' entrayme tant à la guerre.
On pense en soy - meismes : Laisseray - je ad ce tirant oster par sa cruauté le bien d' autruy , où il n' a riens.
Quant on voit sa querelle bonne et son sang bien combatre , la larme en vient à l' ueil.
Il vient une doulceur au cueur de loyaulté et de pitié de veoir son amy , qui si vaillamment expose son corps pour faire et acomplir le commandement de nostre Createur.
Et puis on se dispose d' aller mourir ou vivre avec luy , et pour amour ne l' abandonner point.
En cela vient une delectacion telle que , qui ne l' a essaiée , il n' est homme qui sceust dire quel bien c' est.
Pensez - vous que homme qui face cela craingne la mort ?  Nennil ; car il est tant reconforté , il est si ravi qu' il ne scet où il est.
Vraiement il n' a paour de rien.
Je croy qu' il est bienheureux en cest monde et en l' autre , qui sert les armes en ceste oppinion , et qu' il est vray commis de Dieu.
Pour ce , je vous pri tous , mes freres , amys et compaignons , que vous ayez ceste voulenté et que jamaiz en guerre vous n' aillez sur mauvaise querelle , et que vous ne exploictiez pas ce don de grace que Dieu vous a donné , d' estre bons et vaillans au service du deable ; c' est assavoir , de servir gens en mauvaise querelle , orgueilleux , envieux , ne gens plains de vengeance , et , si Dieu plaist , nous acquerrons nostre sauvement à l' excercite des armes aussi bien comme nous ferions à estre en contemplacion et à ne mangier que racines.
Aussi ceulx à qui Dieu fait la grace d' avoir bon corps , le doivent bien abandonner pour la foy de Nostre - Seigneur Jhesus - Christ et pour soustenir bonne querelle , non pas à boire d' autant et faire choses dissollues et desraisonnables ne excès sans cause , dont ilz ne sont requiz et ne prouffitent à eulx ne à aultrui , sans avoir consideracion de quelque bonne fin , comme ung cheval ou ung cerf , qui , de sa voulenté , saulte une haye ou ung fossé ou rochier là où il se met ung pal ou ventre ou se romp le col et les membres pour saillir de hault en bas sans penser le peril qui lui en peult advenir.
Pour ce , je dy que cellui qui exploicte son corps et le destruit sans grant cause , est pire que une beste mue ; car Dieu a donné aux hommes leur sens de nature pour l' exploicter en bonnes euvres ; c' est assavoir : à ceulx qui sont en religion , pour adorer nostre Createur et prier pour tout le monde ; aux aultres , pour labourer et faire venir les biens de la terre , de quoy eux et les autres puissent vivre ; et aux gens de guerre est ordonnée la deffence des orateurs et des laboureurs de toute la chose publique et de ceulx à qui on fait tort ; en quoy ilz doivent employer leurs forces , non pas en euvres infructueuses qui ne servent , sinon à l' abreviacion de leur vie.
Si vous pri que vous ne exploictez pas voz corps en telz exploictz et excès ne en choses qui ne servent à Dieu , à vostre proysine , à la chose publicque ou à vous - meismes.
»  Ainsi passa le Jouvencel toute cette vesprée , luy et ses compaignons.
Et voulentiers , quant il estoit de loisir , leur disoit tousjours quelque bonne chose.
Cy fine le XIVe chappitre et ensieut le quinziesme chappitre.
SECONDE PARTIE , CHAPPITRE XV.
Comment le Jouvencel , pour sa grant renommée , fut fait lieutenant du Roy à Crathor et en tout le païs , et comment le Roy lui envoya ses lettres et trois hommes de son Grant Conseil , dont l' un estoit nommé maistre Jehan Bienassis , qui lui remonstra plusieurs belles doctrines touchant le fait de la justice et de la police du païs.
Le lendemain , arriverent trois des gens de l' hostel du Roy et ses conseilliers , c' est assavoir : ung maistre en theologie , nommé maistre Nicolle , le sire de Chamblay et maistre Jehan Bienassiz.
Lesquelx dirent au Jouvencel qu' il feist assembler , le jour ensuivant au matin , messeigneurs de l' Eglise et les plus nobles gens de guerre et notables qu' il sceut en la place , aussi des plus gens de bien de la ville , et qu' ilz lui apportoient des lettres du Roy et à eulx aussi et à tous les cappitaines du pays , mais qu' ilz lui vouloient baillier ces lettres et parler à lui en la presence de tous.
Ainsi le fist le Jouvencel.
Et , lorsqu' ilz furent assemblez , les trois dessus nommez presenterent leurs lettres.
Et dit le maistre en theologie :  « Monseigneur le lieutenant et vous tous autres , messeigneurs , le Roy vous salue et vous envoye ces lettres.
Il a chargié à monseigneur maistre Jehan Bienassiz vous exposer et dire aucune chose de par lui touchant la justice , police et gouvernement de ce payz , et veult qu' il parle le premier pour ce qu' il est homme de justice , et Dieu veult que justice aille devant.
Car , sans ce , riens ne se peult bien conduire , soit en paix , soit en guerre.
Et meismes les brigans et larrons , qui sont ès boys , ont justice entreux , et , sans cela , ilz ne se sauroient bien conduire.
Et aprez , monseigneur de Chamblay vous parlera de la guerre.
Et , ce fait , je vous feray une petite collacion , s' il vous plaist.
Et vous servirons chascun de sa vocacion et selon sa charge , au mieulx que pourrons , ainsi qu' il nous a esté commandé.
»  Ainsi parla monseigneur maistre Jehan Bienassis , et dist au Jouvencel ces parolles :  « Monseigneur , vous estes yci commis , en l' absence de monseigneur le conte de Parvanchières , son lieutenant , lequel est lieutenant general du Roy.
Et , pour ce que ung lieutenant n' a pas puissance de commettre ung aultre lieutenant en si hault et grant estat , ne en si grant preeminence que soy - meismes , si ce n' est de l' auctorité , puissance et congié du Roy , pourquoy le Roy nous a ici envoyez , messeigneurs qui cy sont et moy en leur compaignie , pour vous instituer et constituer lieutenant de monseigneur le conte de Parvanchières , son lieutenant.
Et toute telle puissance que a monseigneur le conte , le Roy veult que vous l' ayez en son absence , pour la bonne et grande renommée et rapport qu' il a eu de vostre personne par la bouche de monseigneur le conte de Parvanchières et aultres.
Et veez - en cy voz lettres seellées de son grant seel.
»  Lesquelles il bailla au Jouvencel.
Et , après , reprist les parolles et dist :  «Monseigneur , vous voyez la grace que Dieu vous fait , qui vous a donné premièrement la grace de naistre de maison noble ; aprez , vous a donné sens et entendement et personnaige pour porter les armes , et de povoir conduire voz faiz en si grant honneur et si grant renommée que la louenge en va jusques à Dieu.
Car , se Dieu ne vous aimoit , la commune renommée ne iroit pas de vous en bien , ainsi qu' elle fait , jusques au prince ne à monseigneur le conte de Parvanchières , son lieutenant , dont les biens vous viengnent.
Aussi ung corps seul ne pourroit estre cappable de tant de honneurs ne de tant de biens comme Dieu vous envoye , sinon qu' il venist de la voulenté de Nostre - Seigneur Jhesus - Christ.
Et , pour ce , mettez peine de recongnoistre premièrement Dieu , dont tout vient ; ne pensez ne en vostre force ne en vostre vaillance.
Car en vous ne en aultre n' a nulle bonne vertu , se elle ne vient de Dieu premièrement.
Si ayez tousjours le cuer à Dieu et à la vocacion en quoy vous estes convoqué ; faictes choses louables qui soient plaisant à Dieu et au monde ; ne soyez pas ingrat , et congnoissez l' onneur que Dieu vous fait et l' amour que le peuple a à vous.
Car assez en y a qui vous vallent , se Dieu les voulloit appeler où il vous a appellé.
Et , pour ce , ne vous enorgueillissez point et entendez songneusement , dilligemment et loyaument à faire ce que vous avez à faire.
Gardez justice , tant à ennemiz que aux amyz.
Et vous gardez bien qu' il ne soit fait injure ne villenie aux marchans publicques suyvans et frequentans la contrée où vous serez , ne ailleurs où vous pourrez ; mais les honnorez et prisez ; car ilz vont par tout le monde et rapportent la bonne et la mauvaise renommée des gens , tant du Roy que de ses subjectz , chiefz de guerre et de sa justice.
Rendez et faictes rendre à chascun ce qui est sien par bonne justice.
Ainsi seront les citez , que vous aurez en gouvernement , garnies de tous biens et les rentes du Roy multipliées , et croistra son honneur et sa gloire et de vous , et serez tous plus crains et redoubtez de voz ennemis.
Et , pour brief vous dire , Justice ne se peult trop louer ; car elle est de la propre nature au glorieux Dieu , et la fit et ordonna sur tous royaumes et sur toutes creatures.
Si la gardez songneusement , à vostre povoir , sans aucunement la laissier violer ou enfraindre.
Et , puisque vous estes chief par dessuz tous les gens d' armes de ce païs et que la force est aux gens d' armes , ayez premier l' ueil sur eulx , qu' ilz ne usent point de leur force et qu' ilz ne facent violence à nul , pour ce que gens d' armes ne sont pas tousjours si saiges ni si advisez , comme besoing leur feust , et que , entre gens de guerre , sont recueilliz folz et saiges , et que l' exercice des armes les esmeut à donner coups et à espandre sang et à faire chose par force.
Et communement ne sont pas clercs , ne n' ont pas leu les loix , ne en jeunesse eu doctrines , par quoy ilz puissent estre si resolus comme aultres gens.
Pour ce est - il de neccessité que vous aiez la main sur eux et que vous les pugnissiez promptement , ainsi que les cas le requerront , sans long procès ; car ilz sont gens promps à l' execution.
Aussi est - il de neccessité que soyez prompt à leur faire justice , c' est - à-dire faire justice des deffaillans , s' ilz le deservent , et aussi justice de ceulx qui leur tiennent tort , pareillement.
Car ilz ne sont pas pour attendre les longs procès , pour ce qu' il fault qu' ilz servent continuellement à la chose publique.
Vous les devez tousjours tenir en obéissance.
Aussi gardez que nul ne leur face tort ; car seurement ilz ont de grans previleges et sont bien à supporter en leur bon droit.
Aussi , monseigneur , tous les estas du payz , tant messeigneurs de l' Eglise , messeigneurs les nobles que le commun et la chose publique en general , vous devez avoir l' ueil à faire droit à ung chascun , à vostre povoir , et faire justice au foeble comme au fort et au povre comme au riche , ne avoir faveur ne hayne tant à amy comme à ennemy.
Si vous savez que messeigneurs de l' Eglise facent aucuns abuz , vous devez advertir le Roy.
Si messeigneurs les nobles veullent faire aucune force , vous ne leur devez pas souffrir , pour ce que vous avez la force.
Et , si messeigneurs les advocas vueillent menger le peuple , vous devez faire belles informacions et les envoyer au Roy.
Et , se vous ne povez trouver en ce payz gens pour ce faire , comme communement l' ung advocat porte l' autre , envoyez devers le Roy , et il vous envoyra bons commissaires et seurz qui n' espargneront riens , pas meisme ung bailly , s' il estoit entre leurs mains.
Quant au fait de voz ennemiz , gardez l' onneur du Roy , tant en ses saufconduitz que ès vostres meismes , que injustice ne leur soit point faicte ; car le Roy veult soy acquitter envers tous et premièrement à ses subgectz , à ses amiz et aliez , et aprez à ses ennemiz.
Et Dieu veult qu' on face raison à chascun.
Et , pour ce , ne veult pas le Roy que nul ayt cause de soy plaindre de luy.
Et , pour vous advertir touchant le fait des saufconduictz , beaucoup de gens y veullent donner des abuz en plusieurs manières et les vuellent empescher et y prendre marque ; ce qui ne se peult ne doit faire , pour ce que celluy qui prent le saufconduit est ton ennemy , et , si n' estoit pas ton ennemy , il n' achetteroit pas ton saufconduit et ne viendroit pas à toy , s' il n' estoit asseuré.
S' il avoit tué ton pere et ta mere et toy meismes , et tu estoies retourné en vie comme devant , si ne lui pourroyes - tu riens demander par raison ne par justice depuis que tu luy as donné seurté.
Ainsi , pour choses qu' il adviengne , tu ne doibz point rompre ta foy ne la souffrir rompre à homme du monde qui la doyve tenir.
Et s' entend que tous ceulx de ton party la doivent tenir comme toy , se tu as ceste puissance du prince ou que tu soyes seigneur toy - meismes.
Et , s' il y a aucun de ton party qu' il vueille dire qu' il soit interessé et pris soubz saufconduit , et , pour ce , qu' il te vueille demander marque sur les saufz - conduits , en disant qu' il a esté pris soubz saufconduit et , pour ce , il peult prendre soubz saufconduiz , je te dy que non.
Car , se tu es priz soubz saufconduit , tu n' as pour seureté que l' obligacion de celluy qui t' a donné le saufconduit , et sur ceste seurté tu es alé.
Et , pour ce que tu ne t' en peulx prendre que à ton obligacion et à cellui qui est obligé à toy , s' il est obligié sur son honneur , prens - t' en à son honneur ; s' il a obligé ses biens et tu les treuves sans seurté , tu les peulx prendre ; s' il est obligé alioquin , fais le excommunier.
Car marque sur autre saufconduit n' auras - tu point.
Tu scès bien que l' ung ennemy ne viendroit point à l' autre s' il n' avoit seureté.
Et cellui qui te donne seureté , il n' oblige que son honneur , ainsi que la teneur des saufconduitz contient , qui ont tousjours courru et courent.
Et , pour ce , tu ne t' en peux prendre que à son honneur.
Item , plus je te dy que , se ung lieutenant ou officier du Roy avoit donné aucuns saufconduiz et le lieutenant ou officier alloit de vie à trespassement ou qu' ilz feussent despointez de leurs lieutenances ou offices , qu' on ne peult ou doit rompre leurs saufconduitz , et fault qu' ilz soient tenuz tant que la teneur du saufconduit dure.
Car le marchant a bien et loyaulment achetté le saufconduit et payé de ses deniers , esperant de marchander et vivre à seureté soubz le saufconduit , et y aura mis par adventure la pluspart de son vaillant ou le tout , cuydant , soubz la seureté ou l' honneur du Roy ou de ses commis ou ses deputés , gaigner sa vie.
Et le cas advient que le Roy meurt , ou son commyz , ou est desapointé ; est - ce pourtant cause que le marchant perde le sien ? Nennyl , ou il ne seroit riens seur et fauldroit avoir la seureté de Dieu avecques celle du Roy.
Le saufconduit doit tenir tant que la teneur en dure , aussi bien le Roy mort que vif ou l' officier desappoincté comme appoincté , ou rendre aux marchans les deniers qu' ilz en auroient baillez.
Ces choses , le Roy nostre souverain seigneur m' a commandé vous dire pour vous advertir ; car il seroit courroucé se faisiez aultrement pour l' esperance qu' il a de soy servir de vous au temps advenir , et pour la bonne relacion qu' il en a ouye.
Monseigneur , vous estes bon et saige , et vous estes bien grandement et honnourablement , la mercy Nostre - Seigneur ! gouverné jusque yci et , si Dieu plaist , vous ferez encores mieulx.
Oultre , monseigneur , je vous veulx dire XII petis vers de maistre Alain Chartier , qui ne sont pas de mon ambassade ; mais c' est un bel advertissement pour messeigneurs qui suivent les armes :  Proesse fait aux nobles assavoir , Qui ont vouloir d' ensieuvyr sa banière , Que nul ne peut par elle priz avoir , N' estre repçeu à sa grant court planière , S' il n' a en soy trop plus fait que manière , Sens pour choisir bon party justement Et à l' exploict conduicte et hardement , Ferme propotz et arresté courraige , Diligence , secret et peu langaige , Et qu' en l' estour riens , fors Dieu , ne ressoigne , Mais choisisse , comme pour advantaige , Honneste mort plus que vivre en vergogne.
Vecy monseigneur de Chamblay qui vous dira des advertissemens touchans la guerre que le Roy luy a chargé vous dire.
Aussi , monseigneur , maistre Nicole vous fera une collacion tant pour l' amour de vous que pour l' amour des gens de tous estas , qui sont icy assistans.
Monseigneur , vous me pardonnerez , s' il vous plaist , se je vous ay ennuyé.
»   SECONDE PARTIE , CHAPPITRE XVI.
Cy parle comment le sire de Chamblay , l' un des trois hommes dessusdis , commys et envoyés de par le Roy au Jouvencel , lui remonstra aucuns advertissemens touchant le fait de la guerre.
Aprez que monseigneur maistre Jehan Bienassiz se fut bien et grandement acquitté de sa charge , monseigneur de Chamblay commença à parler au Jouvencel en ceste manière :  « Monseigneur , monseigneur maistre Jehan Bienassiz vous a grandement et honnorablement remonstré ce qu' il avoit pleu au Roy nous commander touchant le fait de sa justice et de ses subjetz , qui est la chose du monde qu' il a plus à coeur.
Et je voy bien que vous - meismes avez si bon voulloir à faire vostre honneur et tout ce qu' il plaist au Roy qu' il ne fault ja que je vous en parle plus.
Le Roy a voulu que je vous deisse aucuns avertissemens touchant la guerre , combien que vous estes mieulx adverty que moy ; mais la grant amour qu' il a à vous et à tous ses bons serviteurs , dont vous estes chief en ses marches , le lui fait faire.
Premièrement , il vous deffent que ne faciez riens à l' entreprise de vostre ennemy.
Aprez il vuelt que vous chevauchez tousjours en ordonnance , quelque part que vous alliez , soit en paix , soit en guerre , pour duire voz gens à estre tousjours prestz.
Car , quant ils l' auront de coustume , quant le besoing y viendra , ne vous ne eulx , ne traveillerez point à le faire.
Car coustume rent maistre et devient nature.
Aussi , monseigneur , je vous advertiz que , quant vous vous trouverez en quelque besongne , que vous ne souffrez nulles gens vous dire diverses oppinions ne parler , sinon ceulx que vous appellerez ou aucun qui vous apporte quelque nouvelle.
Car plusieurs gens vuellent contrefaire les vaillans et vous diront :   “Monseigneur , faittes cecy ; monseigneur , faittes cela , ”   et beaucoup de choses qu' ilz ne sauroient ne n' oseroient faire.
Et encores ne saivent se elles sont bonnes ou mauvaises ; mais le dient seullement pour dire :  “J' en ay parlé ; ”  et , si on le fait , pour se vanter :  “ Qui eust fait ce que j' avoye dit , il en fut bien alé.
”  Et communement sont gens qui riens ne vallent , et s' appellent ypocrites de guerre.
Et je vous vueil bien advertir que vous vous gardez de telles gens et les chassez et faictes chasser d' entour vous et ne les ouez point parler ; car ilz rompent l' entendement du chief.
Oultre m' a chargé le Roy vous remonstrer trois poins en quoy fault que tout chief se gouverne : c' est assavoir , quant il chevauche aux champs , ou qu' il est en bataille ou en guerre , qu' il ne doit avoir nul amy ne faveur à nul qui rompent ses ordonnances , que incontinent n' en face pugnicion.
Et , dès ce qu' il sault aux champs , il doit avoir l' espée au poing et n' espargnier ne amyz ne ennemyz et ne doit plus cognoistre personne.
L' autre point si est : quant il est à la ville , il doit tenir ses statuz et ordonnances pour la conduicte de sa compaignie pour les gardes des places ou villes qu' il a en son gouvernement.
Le tiers point si est de tenir justice , tant au fort comme au foible , et n' avoir amour ne hayne.
Et , en toutes aultres choses , il doit estre large , honnourable , franc et liberal et famillier à ses compaignons ; car il fault ces choses , especialement à gens d' armes pour bien les faire combattre , qui s' ensuivent , c' est assavoir : obéissance , crainte et amour à leur chief.
Pour ce fault - il qu' il les tiengne en justice.
Nous sommes nez soubz justice ; nous vivons soubz justice et à la fin nous allons à justice.
Et , pour ce , monseigneur maistre Jehan Bienassis l' a bien comparée de la comparoir au très hault Dieu glorieux.
Elle vient de luy et sans lui nous ne povons riens ; il fault remettre tout à lui et soubz lui faire ce qui est possible aux hommes ; car on dit :  Ayde - toy , Dieu te aidera.
Or retournons à parler de l' excercite des armes qui ne se peult faire sans chevaucher.
Et , pour ce que en chevauchant il peult venir beaucoup d' inconveniens , pour ce est dit que on doit tousjours chevaucher en ordonnance.
Vous savez assez la manière de descouvrir le païs , d' avoir gens devant et derrière et sur les costez , de ne passer nulz pas estroitz ne nulles embusches que tout ne soit descouvert , et avez assez acoustumé ces choses ; et , pour ce , je ne les vous vueil plus declairer.
Ung grant dangier y a au logeis.
Les remeddes sont de faire grans escoutes , grans feux et groz guet et tenir voz gens prest , quant on est en païz doubteux.
Et aussi , au loger et au desloger , on doit faire tirer quelque nombre de gens aux champs , selon la puissance qu' on a , avant que les escouttes ne guettes soyent retournées des champs , pour servir de guet et pour arrester les ennemyz , s' ilz survenoient , tant que le logeiz puisse estre en ordonnance de bataille pour combatre.
Car communement au desloger y a grant bruit et grant desroy et , avant qu' on ait priz champ ne soy miz en bataille , si les ennemiz surprenoient la compaignie , ilz la pourroient mettre en desconfiture.
Pareillement , au loger , le chief doit demourer aux champs avecques ung nombre de gens , tant que tous soyent logiez et que le bruit soit passé et tout bien rapaisé et que les escoutes et guetz soient aux champs ; et doit estre le premier à cheval et le derrenier descendu.
Et , quant vous saurez qu' il n' y a ame qui vous demande riens , vous devez sejourner voz gens le plus que povez sans les rompre ne travailler , affin que quant le besoing vient , qu' ilz en soient plus durs et plus fors.
Ung prince doit mettre la tierce partie de sa despence en espies ; et , pour ce , n' espargnez point l' argent du Roy pour conduire ses fais ; car il ne le veult pas.
Et ainsi vous ne serez jamais surpris et saurez tousjours la convine des ennemyz et pourrez entreprendre saigement sur eulx et eschever beaucoup de inconveniens.
Il fault parler de tout , combien que je scay que vous en savez assez ; mais chascun n' est pas adverty.
Pour ce , veult le Roy que je die icy devant tous le groz des batailles et des sièges et vous subtillerez par dessus en faisant l' excercice.
Premièrement , en tant qu' il touche une bataille à cheval , vous savez bien qu' il fault descouvreurs de payz.
Aprez il y fault courreurs et les mettez voulentiers fors , affin qu' ilz reboutent les courreurs des ennemyz , qu' ilz ne voient vostre convine et vostre puissance.
Et , si les vostres sont les plus fors , ilz verront celles de voz ennemiz et voz ennemiz ne verront point la vostre.
Aprez , on met une bataille , qui s' appelle avant - garde ; on met sur les deux costez deux esles ; et chascune esle a des courreurs , affin qu' ilz ne soient surpriz.
La grosse bataille vient aprez avecques les bannières et enseignes ; et là est voulentiers le chief.
Aprez ce , a une petite bataille , nommée arrière - garde.
Et , aprez ceste arrière - garde , doit avoir ung petit tropellet de gens , affin que , par derrière , on ne viengne point faire crier alarme ne aussi que on ne leur courre sus ; car ung bruit , qui vient par derrière , fait plus de mal que celluy qui vient par devant.
On doit avoir davantaige une petite bataille secrete , qui soit en une valée ou à l' ombre d' ung petit boys , qui vienne aprez que toutes les batailles seront assemblées , pour secourir où ilz verront que sera le besoing ; et ceste - là est voullentiers cause de gaigner la bataille ; car voz ennemyz ont autant de batailles comme vous , et , se Dieu vous a fait la grace que vous ayez ceste - là davantaige , c' est grant gain pour vous.
Mais prenez que voz ennemiz en eussent une comme vous ; au moings sera la vostre pour contredire à la leur ; ainsi vous ne povez faillir à l' avoir.
Les Ytaliens en ont encores plus la moittié ; car ilz combattent tousjours à cheval ; ce que autres nacions ne font pas.
Et , se vous avez à faire à eux , il vous en fauldroit avoir plus largement.
Mais , communement , les autres nacions n' en ont plus.
Touteffoys , si vous voyez quelque chose de nouveau , à nouveau fait nouveau conseil.
La bataille de cheval doit courrir sus à ses ennemis et y doit aller par fureur ; mais qu' ilz voient qu' ilz soient en païz où ilz puissent passer oultre ; car faire une pointe et retourner seroit perte de bataille.
Et , pour ce , je ne le conseille pas , sinon qu' on le fit de propotz deliberé pour les tirer hors de là où ilz sont , s' ilz sont en lieu desavantaigeux.
Touteffois on doit tousjours laisser à ses ennemyz , soit à pié ou à cheval , ung trou ouvert derrière , par où ilz s' en puissent fuir.
Quant à la bataille à pié , elle est tout au contraire de la bataille à cheval ; car gens à pié ne doivent jamaiz querir ne requerir leurs ennemiz ; mais doivent demourer pié coy et garder leur alaine et trouver toutes les subtilitez qu' ilz pourront de faire marchier leurs ennemiz.
Et , se leurs ennemiz ne veullent marcher , il leur vault mieulx demourer en leur place que eulx desroyer ne marcher ; car moult batailles s' en sont perdues.
Et , pour ce , dit - on que une puissance ne se doit jamaiz mettre en lieu où ilz n' aient ung chemin ouvert pour avoir leurs vivres , affin que neccessité ne les contraingne point de faire chose à leur deshonneur ne à leur desavantaige.
Car faulte de vivres les contraint d' aller assaillir leurs ennemis ; faulte de vivres les contraint d' eulx en aller et desemparer le lieu honteusement.
La manière de renger sa bataille à pié est que on doit eslire et choisir place la plus avantaigeuse que on peult , et puis mettre une grosse tourbe de gens d' armes ou millieu ; et , devant et entour voz enseignes , doit avoir une bonne tourbe de gens d' armes , affin que on ne les puisse legièrement à terre porter ; et , aux deux costez , tout le traict , affin qu' il batte sur les costez de la bataille des ennemiz ; et , aux deux boutz de vostre traict , à chacun , une tourbe de gens d' armes pour les garder ; derrière vostre grosse bataille , ung bon tropeau de gens d' armes pour garder que homme ne reculle et aussi que on ne vous face nul bruit et qu' ilz puissent resister , si on vous y vouloit aucunement donner à besongner , et aussi , quant la grosse bataille est meslée , pour secourir où ilz voient qu' il est besoing , combien que vous devez mettre le cul de vostre bataille en lieu fort et avantaigeux , se vous povés.
Vostre traict et vos esles doibvent charger sur les costez à l' eure que on assemble à la grosse bataille.
Aucunes gens font une avant - garde ; mais je ne suis pas de ceste oppinion que elle serve de riens à gens de pié.
Et souffist d' une grosse tourbe de gens bien esleuz devant vostre bataille ; et j' entens que vostre bataille soit à leur tallons.
La cause pourquoy je suis d' oppinion que vostre bataille soit en tourbe , est affin qu' elle perce la bataille des ennemiz.
Car , si une foys une bataille est percée , elle est perdue ; et , quant elle est clere , elle est aisée à percer.
Et , pour ce , je suis d' oppinion que vostre bataille soit en tourbe.
Il pourroit avenir beaucoup de choses que on ne pourroit pas faire tousjours ainsi , ne à pié ne à cheval ; car les lieux ne les places ne s' i adonnent pas , pour ce qu' on est aucuneffoys surpriz de si prez que on n' a pas loysir de choisir lieu ne de eslire place et que on ne peult pas avoir le loysir de faire son ordonnance.
En ce cas , il fault que le chief soit diligent et qu' il ait sens prompt.
Et , avec ce qu' il pourra recouvrer de ses gens , qu' il viengne rencontrer ses ennemyz le plus furieusement qu' il pourra ; et souffist seullement qu' il ordonne ung chief pour tenir quelque nombre de gens ensemble qui le suivent de prez ; car , en ce cas , se vous n' estes en ordonnance , ne sont pas voz ennemiz et fault qu' ilz se desroient pour vous cuider surprendre.
Et , pour ce , s' ilz treuvent resistence en vous , si petit n' en pevent - ilz trouver qu' ilz ne soyent esbahiz.
Et vous di qu' il fault peu de gens à deffaire gens qui viennent en celle façon et en quelque estat qu' ilz se treuvent.
à la guerre , le principal point qui y soit , c' est de ne se esbahir point et d' avoir tousjours son sens avec soi et diligence sur toutes riens.
On dit communement que fortune aide aux hardiz ; et , pour ce , soyez hardi en toutes les manières que pourrez avoir à besongner à la guerre ; car c' est ung point qui y est bien requis avec la bonne conduicte.
Je vous vueil advertir d' une chose , qui est bien neccessaire à ung chief de guerre et sert en logeis , en champ et à mettre sièges.
Ce sont une manière de chaynes où il y a paulx ferrez d' ung bout , pointuz pour entrer en la terre , et de l' autre bout d' amont , ilz sont ferrez en moulgnons , affin que on les puisse cogner avecques un mail de fer.
Les paulx sont loing l' ung de l' autre de toise et demye ou , au plus , loing de deux toises.
Les chaisnes doibvent estre si fortes que on ne les puisse coupper avecques une espée ou ung voulge ou une hache à coupper boys ; et il souffira ( car les plus legières sont les meilleures ) qu' elles se puissent garantir contre ce que j' ay dit.
Il ne fault que deux chainnes parmy les paulx , qui passeront parmy anneaulx de fer qui tiendront aux paulx.
Il en fault de grandes et de petites ; mais toutes s' entretiendront par crochetz de fer qui se mettront les ungs dedans les autres.
Les plus petites serviront , quant on vient en ung logeis , pour tendre aux venues , et en y aura de la largeur d' une rue seullement.
Les aultres , plus grandes ainsi que les advenues , seront pour mettre ung guet devant une porte ou saillie.
Quant on vient mettre le siège en une place , si la place est puissante de gens , il y fault grotz guet , comme vous savez ; et , selon que le guet sera , il vous fault tendre des chaynes.
S' il y a grant guet , grans chaynes ; s' il y a petit guet , moings de chaynes fauldra.
Et fault apporter quant et soy les chaynes contre la ville et les taudeys tout charpentés et prests à drecier.
Et , ce fait , vous mettrez vostre guet en seureté.
Et , les saillies rompues , vous devez prendre vostre champ le plus avantaigeux que vous pourrez , et le devez prendre si grant que tous voz gens y puissent bien estre rengez.
Touteffoys je n' entens point qu' il soit si grant que on ne s' i puisse veoir l' ung l' autre.
Et , se vous aviez tant de gens que vostre champ fut si grant que on ne se peust veoir l' ung l' autre , je vous dy que vous mettez ou milieu de vostre champ une bataille de gens qui soient tous prestz pour secourir où le besoing sera.
Encores , quant vous ne aurez largement de gens , si est - il neccessité que vous ayez tousjours ung reffort ou millieu de vostre champ et le faictes avant plus petit.
Et prenez vostre champ en lieu où ceulx de la ville ne puissent saillir sur vous ne vous batre de leur artillerie , se vous povez.
Et puis vous povez partir de vostre logeis seurement et faire voz approches et descendre vostre artillerie ; aultrement non.
Quant aux mines , par les mineurs vous y pourrez conseiller.
Et , quant vostre guet est en seureté et vostre logeiz departy et tous voz gens bien assiz , vous devez faire trenchées pour aller d' ung siège à autre et rompre les saillies et deffences , tant canonnières que archières , et generallement toutes les choses où ceulx de dedans la place pourroient faire guerre , et , s' il y a aucunes tours ou triangles , les batre et abatre le plus que on peult.
Et que tous les logeiz se puissent veoir et visiter , par les fossez et trenchées que ferez , sans doubte du traict de la ville.
Aprez , vous devez faire trenchées pour approucher vostre artillerie , et , vostre artillerie assise , vous devez commencer à batre.
Et , quant vous commencez à batre , que vostre artillerie soit toute preste.
Et , quant voz bombardes commenceront , faictes que les veugloires et la menue artillerie tirent quant et quant aprez le coup de la bombarde , affin que ceux de dedans n' ayent puissance de riens boulvarder ne de amender le dommaige que la bombarde leur aura fait.
Vous devez , durant la baterie de voz bombardes , faire trenchées pour entrer ès fossez.
S' il y a eaue que vous puissiez oster , ostez là.
Si vous ne la povez oster , on peult faire ponts de claies et butes de terre.
S' il y a comblement à faire , le faire , affin que tout aille d' ung quant.
Et , s' il y a aucun logeis à part , à qui on ne puisse donner secours , on le doit fortiffier en telle manière que le surplus du siège le puisse secourrir , et n' en doit - on riens laisser en dangier que on puisse.
Et au derrenier , qui ne treuve bon traictié et honorable , il fault venir à l' assault ; mais ce doibt estre le plus tart que on peult pour les inconveniens qui en ensuivent : premièrement on y pert son traict , on y foulle ses gens et y en perd l' en ; et , si les ennemyz estoient prez , on en seroit beaucoup pirs pour donner la bataille.
Aussi il y a des faultes , et peu de chose fait aucuneffoys faillir ung assault.
On ne doibt donner l' assault que pour cinq poincts.
L' ung , quant il y a faultes de vivres ou mortalité et qu' on ne peult plus tenir le siège.
L' autre , quant on sent les ennemiz venir et que on se sent le plus foeble et que on ne les peult attendre.
En ces deux points il fault donner l' assault pour en jouer à double ou à quitte.
L' autre point , à quoy gueres de gens ne se laissent soubmettre , c' est que la place soit tant battue qu' il n' y ait plus de deffence.
Le quart point est par deffault de soulde.
Le quint point est que on aille au devant de ses ennemiz pour les combatre pour plus grant avantaige.
Quant à la forme de donner l' assault , de raison les approches sont si bien faictes que on entre ou fossé sans perdre riens et envoye l' en une compaignie de gens pour le premier assault.
Et puis , quant ceste - là a fait son effort , on y envoye une aultre aprez.
La tierce doit estre la plus puissante et là où l' on doit garder le fort de l' artillerie et des gens.
Ainsi on doit donner l' assault par trois foys , qui ne prent la place dès le premier , et le derrenier assault est le plus fort.
Et , s' il y a lieux convenables , on doit assaillir en trois lieux et donner effroy en plusieurs.
Et , s' ilz ont point de retraict , on ne leur doit pas estoupper ; car , en bataille ou en assault ou en quelque manière que on combate gens , on leur doit tousjours laisser ung huys ouvert par derrière pour eulx enfuir.
Et , quant on veult donner l' assault , il fault envoyer aux champs quelque nombre de gens à cheval pour garder qu' il ne viengne riens , aussi pour retenir ceulx de la place qui s' enfuyront.
Item , je vous conseille que vous ne assiégez jamais cité ne place où il y ait grosses gens tant que vous ayez conquis le pays d' environ ; car trop de romptures d' armes j' en ay veu advenir en mon temps.
Les raisons sont que , se vous assiégez une cité ou autre place , où il y ait grosse garnison , il vous fault grosses gens et grans guetz et tousjours estre en armes devant voz ennemiz.
Vous avez les places au derrière par quoy il ne peult venir vivres au siège ; vous estes tous les jours buffetez des places ; et , en la fin , il vous fault avitailler vostre siège à puissance ; vous avez affaire à ceulx de dedans et à ceulx de dehors , la ville ou place est bien plus legièrement secourue , quant elle a ses amis tout autour de elle , que quant ilz en seroient loing ; les assiégez ont tous les jours des nouvelles et sont plus courraigeux et plus vaillans que s' il n' y avoit point de places prez d' eulx ; et , si vous aviez prins les places d' environ , la cité , place ou ville , demourroit en neccessité et les vivres lui fauldroient et , parce qu' il n' y auroit que menger , il fauldroit que les gens d' armes vuidassent.
Et , quant la place demourroit qu' il n' y auroit seulement que les habitants ou peu de gens , vous trouverez tousjours des moyens pour l' avoir ; car une place sans gens ne se peult deffendre.
Et , pour ce , ne doit - on point assiéger une bonne place , tant que les menues places d' environ soient conquises , encores moings la bastiller ; car bastilles sont encores plus fortes à conduire et entretenir que n' est ung ost ou ung siège ; car en bastilles on ne peult tenir chevaulx ; bastilles sont separées l' une de l' autre et ne se pevent secourir ; s' il n' y a que une bastille seulle , elle est mieulx assiégée que n' est la ville devant qui elle est faicte ; car la cité ou ville est meilleure de soy mesme que n' est la bastille et de plus grant puissance d' argent , d' hommes , de manouvriers et de conseils.
Oultre , il y a gens herittez qui ont leurs provisions de longue main et deffendent la ville pour sauver le leur tant qu' ilz pevent.
On plaint plus à perdre une cité ou une ville que une bastille ; et , tant pour l' honneur que pour le prouffit , la cité ou ville sera plustost secourue que une bastille et , tant pour l' honneur que pour le prouffit , sera plustost espargniée de destruire ou cancheller que une bastille.
J' ay tousjours ouy dire qu' il en est advenu mal , et encores en France de ces derrenières guerres les ay - je veu prendre et desconfire devant Orleans , devant Compiègne , devant Dieppe et devant le Mont Saint - Michel ; et je crois qu' elles ont plus proffité , quelque part qu' elles ayent esté mises , aux ennemyz que à ceux à qui elles estoient.
Et me semble qu' on ne peult mieux bastiller ne assiéger une place puissante ne une cité que de prendre les places d' environ.
Je ne vous ay point parlé des angins volans ; aussi n' ay - je de pontz , qui se font de pipes liées à cordes , ou de clayes pour passer rivières.
Vous trouverez tousjours charpentiers ou ouvriers subtilz qui vous sauront mieulx diviser cela que je ne feroye.
De pavoys , de pics , de peles , trenches , cables pour remuer vostre artillerie , je m' en rapporte aux maistres de l' artillerie ; aussi de quantité des bombardes , canons , pierres à bombardes pour voz sièges , voz canonniers vous le sauront bien dire ; car c' est leur mestier.
Le Roi vous envoye touchant cela aucunes choses prinses en Vegece , lesquelles s' ensuivent : S' ensuit l' oppinion de Vegece pour assiéger une forte ville.
Vegece dit de la forme et maniere d' assiéger citez , villes et chasteaulx et forteresses et de ce qui est necessaire pour ce faire.
Il fault presupposer une très forte place estre assise sur mer d' une part ou sur une grosse rivière , et forte et très difficille à prendre , comme de telles en sont assez , à laquelle on veult mettre siège pour icelle prendre et subjuguer.
Et , de neccessité , pour ce faire on doit premièrement avoir regard aux engins qui y sont necessaires.
Et est assavoir qu' il y doit avoir deux grans engins et deux aultres moyens volans pour y getter , garniz de pierres et prests de toutes choses.
Item quatre couillars tous neufz , garniz et prests de toutes choses pour getter , et chascun de deux cables et trois fondes pour changer quant besoing sera.
Item quatre grans canons gettans de quatre à cinq cens livres pesant le plus groz , le second gettant environ trois cens livres et les autres deux gettans deux cens livres ou plus.
Item ung canon especial de cuivre gettant cent livres pesant.
Item vingt aultres canons communs gettant pierres.
Item autres petiz canons gettans plombées et pierres communes de cent à six - vings livres.
Item deux autres grans canons et six plus petis.
Item encores deux autres gros canons gettant de trois à quatre cens livres pesant chascun , et quatre petiz.
Item trois aultres canons , ung grant et deux petiz.
Item vingt et cinq grans canons à pierre gettans de deux à trois à quatre cens livres pesant , et soixante autres petiz.
Et doibvent tous estre estoffez de piez de bois et de ce qu' il y appartient.
Et sont , en somme toute , deux cens quarante huit canons , qui divisement sont nommez comme vous avez ouy cy dessuz , pour ce que divisement doibvent estre assiz selon l' asiette de la forteresse.
Pour lesquelz canons garnir de pouldres , charbon et autres estoffes neccessaires , il en fault ce qu' il s' ensuit.
Premièrement , trente mille livres de pouldre à canon ou environ , dont la moitié soit mise en estoffes.
Item trois milliers de charbon de saulle , deux milliers de sacz de charbon de chesne , vingt bacinetz , à trois piez chacun et une queue , pour le feu allumer pour lesdis canons , et vingt souffletz.
Item pour les grands canons dessuz diz mener d' une place en aultre , à chascun ung chariot renforcié ; pour mener les pouldres et habillemens , vingt et cinq charretes à deux chevaulx chascune et garnie de ce qui lui appartient.
Item de quatre à cinq cens tappons de bois pour lesdis canons avecques les manteaulx ad ce neccessaires , pierres à canons , plombées , peneaulx , treteaulx , clayes pour couvrir lesdiz treteaulx et faire bollevars , si besoing est , chevilles de bois de couldre , tonneaulx plains et autres choses neccessaires pour servir au siège et à l' ost.
Et , avec ce , convient avoir du traict à main en grant et bon nombre selon la quantité des gens que vous avez audit siège , comme arbalestres tant à crocq que à tour , bien garnies de tilloles , baudriers , cordes , fil pour en faire , viretons , dondaines et groz traict , et tours tous neufz à tendre arbalestres , aussi des arcs pour les archiers , et que chascun arc ait plusieurs cordes et des flesches en grand et bon nombre à la discretion du maistre de l' artillerie et des archiers.
En oultre , convient avoir grant nombre de pavoiz et de fallotz , tant grans que moyens avec tonneaulx de gresse pour faire ardre les fallotz dedans , et quatre cens haches de guerre tant à bec de faulcon que autres.
Et , se d' aventure vous estes en lieu que puissiez miner , il est de neccessité que vous ayez ce qui s' ensuit , c' est assavoir : beches , peles de bois , esquipars pour vuider eaue , ung bon nombre de pyonniers , grans crocz de fer ayans chascun deux boucles , hottes toutes estoffées , lanternes , chevilles de fer d' ung pié et demy de long , un millier et , selon que verrez estre à faire , autant de petites ; item du clou de quatre sortes , dont l' une sera de demy pyé , l' autre de quatre dois , l' autre de trois , l' autre de deux , avecques les forges garnies de ce qu' il leur fault ; des cordiers , des charrons , tourneurs à faire tappons de canons et aultres choses ; et que chascun sache son mestier et soyt garny de ce qu' il luy sera neccessaire.
Instruction pour donner assault à une ville.
Et , pour donner assault par mine , quant vous verrez vostre opportunité , vous convient avoir cent cinquante piez de chièvre , seize joues de pont , vingt et quatre eschielles doubles grans et fortes à quatre rencs pour soustenir quatre hommes d' armes de front , qui ayent de XXXVI à quarante piez de long , et que chascune eschielle ait trois pouliettes au bout d' en hault ; item de VI à VIII vings autres eschielles de bois de vingt - et - quatre à vingt - et - cinq piez de hault et aultres plus petites.
Et est à noter que , en tout siège , est expedient avoir certains engins , c' est assavoir : ung chat et ung beffroy , qui aura de VIII à IX toises de long et deux et demye de large.
Pour lesquelz faire , convient avoir environ trois cens toises de bois quarré , ung millier d' aisselins , vingt - quatre roolles et grant quantité d' aultre menu bois avecq les clous ad ce neccessaires ; item , six gros arbres de soixante à quatre - vings piez de long , qui serviront ausdis beffroy et chat par la manière qu' il devra estre ordonné.
Item , quatre moulins à chevaulx fais en manière qu' il n' y ait que deux roues ; et chascune roue fera mouldre deux moulins ; et seront assiz au lieu le plus convenable et prouffitable qu' il sera advisé.
Quant aux ouvriers à faire les choses dessus dictes , il y en fauldra selon la discretion des gens congnoissans et expers ad ce.
Et est assavoir que , pour les habillemens conduire dessus dis et aussi pour les vivres neccessaires pour le soustenement du siège , est expedient ordonner certain nombre de gens de l' ost feables , qui congnoissent le païz , tant pour garder les portz et passaiges comme pour conduire lesdictes choses , et que , en chascun lieu , en soit mis selon qu' il sera advisé par les chiefz de guerre.
Et aussi , prealablement , on doit ordonner gens pour la garde et gouvernement du siège et de la bastille , s' aucune en y a.
Et , ce fait , fault avoir l' ueil à embucher les portz et passaiges aux ennemyz et y trouver tous les remedes que on pourra tant par eaue que par terre.
Lesquelles choses bien ordonnées , ainsi qu' il appartient , aprez que vous aurez fait batre la place des engins de vostre siège tant grotz que menuz , pourrez adviser le lieu le plus convenable et avantaigeux pour vous à assaillir la place.
Pour laquelle chose faire , aprez que par certains moyens et subtilz engins aurez comblé les fossez , tant de bois que d' aultres choses , en manière que pourrez aller au pié du mur , vous menerez ung engin nommé mouton , qui est fait de merrien , en guise de maison couverte dessus ; et en la couverture et tout à l' environ sont clouez cuirs cruz et tous fraiz , qui en peult recouvrer , affin que feu ne s' y puisse prendre.
Ou front de cette maison a ung grant tref , qui a le bout tout couvert de fer groz et massiz.
Celluy tref on tire à chaisnes et est fait en manière que on le puisse bouter et retirer , tellement que ceulx qui sont dedans l' engin , pevent par ce tref ferir grans coups contre le mur , si que tout l' estonnent ; et donne ses coups tout à la manière d' ung mouton qui reculle , quant il veult ferir.
Ung autre engin y a qui s' appelle vigne ; mais , pour ce qu' on ne s' en scet bonnement aider , je me passe d' en parler.
Et semblablement d' ung aultre grant engin appellé tour , lequel de present n' est point en usaige.
Mais , ledit engin bien assorti , ainsi que dit est , et voz eschielles bien dressées de tous costez , pourrez donner l' assault de toutes pars , selon ce que vous verrez qu' il sera expedient.
Et tout ainsi que à mettre sièges et donner assault à places et forteresses , fault avoir engins , subtillitez et force pour ce faire.
Pareillement recite Vegece qu' il y a des resistences à l' encontre et des subtillitez qui vaillent moult.
Et y peut - on obvier par plusieurs et divers moyens , comme vous orrez cy apres.
Et premièrement , quant aucuns sont assiégez en places ou forteresses et y sont gens qui ayent le cuer et le voulloir de eulx deffendre , ilz pevent estre secourruz par leur seigneur , s' il n' est en la place , lequel , à force de gens d' armes , pourra venir lever le siège et leur donner secours ou les pourra contre - assiéger , s' il est puissant ad ce.
Ou aussi pourront estre secourruz par aucuns de leurs amyz tenans leur party , ausquelz ilz auront secretement fait savoir leur fait.
Item , et s' ilz ont gens en bon nombre dedans la place , pourront saillir dehors en belle et bonne ordonnance , à l' eure qu' ilz verront leur point et que leurs ennemis ne se doubteront point d' eulx.
Et pareillement les pourroient assaillir , comme leurs ennemiz font eulx ; car , par telle voye , a l' on veu advenir souventeffoys lever du siège les ennemiz.
Item , et se les ennemiz sont puissans et qu' ilz ayent batu la place en manière que on les voye prestz d' assaillir , est de neccessité à ceulx de dedans avoir feu , fer et pierres , de quoy ilz se aident et deffendent par grant force et vigueur , et aussi coulleuvrines , ribaudequins , serpentines et aultres engins gettans pierres et plombées , avecques bonnes grosses arbalestres bien garnies de ce qui est neccessaire , et gens convenables pour jouer desdis engins.
Moult d' autres engins y a , desquieulx on se peult aider pour la deffence d' une place , qui sont contenues ou livre du maistre de l' artillerie.
Item , et se les ennemiz se veullent aider à faire et donner leur assault de l' engin devant dit , nommé le mouton , ceulx de dedans , ainsi que dit Vegece , y pevent remedier en la manière qui s' ensuit , c' est assavoir qu' ilz ayent coultes , matratz ou sacs pleins de fumier , larges comme coultes , et soient avallez contre le mur au droit où le tref doibt venir ferir ; et , par la molleté de la chose , les coups seront rompuz.
Item leur fault avoir un autre engin , qu' on appelle loup , auquel a ung fer courbé , qui très fortes dens a et agües , qui soit assiz de telle manière sur le mur qu' il vienne engouller le tref du mouton et le tiendra si fort qu' il ne pourra tirer n' avant n' arrière ; et aucuneffoys le tire l' en en hault à force de cordes , si que plus ne leur peult nuyre.
Item , et s' il advient à touteffins que , par force , soit le mur percié ou priz , ceulx de la forteresse , bien garniz de toutes estoffes , tantost et appertement facent et bastissent ung aultre mur de celle part et encloent , s' ilz pevent , leurs ennemis entre deulx murs où , se ilz s' y viennent embatre , si les occient.
Aultre remede y a pour resister à ceulx qui viennent combatre par mine qui se fait soubz terre.
Premièrement on doibt tellement aparfondir les fossez que nulle mine ne puisse passer par dessoubz , et , avecques ce , faire si bon guet et mettre si bonnes escoutes entour la place et les murs d' icelle que nul ne puisse approucher pour miner ne autrement qu' ilz n' en ayent la congnoissance.
Et , se ainsi estoit qu' ilz sentissent que les ennemis commençassent en aucun lieu à miner , doivent tantost et incontinent contreminer et tant faire qu' ilz viennent jusques à la mine de leurs ennemyz et celle part , à force de lances et autrement en bien combattant , leur challengier le passaige , si que passer ne puissent plus avant.
Et ayent à l' entrée de leur mine grandes cuves pleines d' eaue chaude , s' il se peult faire , et , en eulx retraiant , faignant d' eulx enfuir , gettent ladicte eaue contreval la mine ; car , par celle voye , pourront estre les mineurs agravantez et mors.
Et , si l' aventure estoit telle que , par force , subtilité ou autrement , les ennemis feussent entrez en la forteresse , on ne doit pour ce delaisser à resister à l' encontre d' eulx ; mais vigoureusement et par bon ordre soy tenir ensemble par compaignies , ainsi que l' on pourra et , avecques l' aide des habitants et bourgeoys estans en leurs maisons avecques les aucuns gens de guerre , jetter traict , pierres , tuilles , mortiers et toutes telles choses en manière que on les garde de plus avant entrer en la ville ; et , pour ce faire , on doit estre bien asseuré et avoir grant fiance en Dieu.
Et souventeffoys est advenu que par telles resistences et bonnes conduictes ont esté les places recouvertes.
Ung enseignement apprent Vegece touchant ceste matière ; c' est que , se les habitans et gens de la place sont ad ce venuz , que bien se gardent de tenir toutes les portes de la ville closes ; car il dit qu' on doit donner lieu à son ennemy en ce cas pour s' en aller , se bon lui semble ; car le tenir enclotz lui pourroit doubler force pour ce que espoir n' auroit de povoir fuir , se besoing lui estoit.
Encore plus dit Vegece que les assiégez et encloz en aucune forteresse doivent estre songneux de secretement enserchier et savoir , par subtilz moyens et bonnes espies , la convine de leurs ennemyz , ne n' est chose à eulx plus proffitable ne mieulx aidant ; car , par ce , pevent - ilz mieulx appointer de leurs affaires ; par quoy , s' ilz ont bon courraige , ilz pevent savoir l' eure que leurs adversaires ne soient sur leurs gardes , ou soient assiz à leur menger , ou se voisent esbatant çà et là , ne souspeçon n' ont qu' ilz doivent saillir.
Adoncq tout à coup doivent aller sur eulx , et meismes , s' ilz pevent saillir hors par quelque faulse poterne par derrière , est leur meilleur.
Et bien se gardent que leur convine ne soit accusée , par quoy embusche peust estre mise ad ce qu' on les occist au feur que hors ystroient.
Mais , si par la voye dessus dicte les pevent surprendre et que hardi couraige les conduise , s' en pourront par celle voye despescher.
»   SECONDE PARTIE , CHAPPITRE XVII.
Comment le sire de Chamblay remonstra au Jouvencel le fait et les grans perilz de la mer et la manière de se y trouver et de y combattre ; et comment , en la fin de ce present chappitre , a une clause en laquelle sont recitées en brief plusieurs batailles sur terre perdues et gaignées sur lesquelles on puet prendre de beaulx et bons exemples.
« En aprez , je vous vueil parler du fait de la mer et premièrement du fait de faire nefz et gallées.
C' est assavoir , que en mars ne en avril que les arbres ont habondance d' umeur , ne doivent estre les arbres couppez pour nefz faire ; ains le doivent estre en juillet et en aoust , lorsque l' umeur des arbres commence à seicher ; et que mesmement les aiz ciées et faictes doivent estre laissées secher , tant que hors en soit toute la verdeur et que plus ne puissent retraire.
Avec ce , dit que à clouer les aiz des nefz vallent mieulx cloux d' arain que de fer , combien que fer soit plus fort.
Mais l' arain , pour ce qu' il a en soy plus de moitteur que le fer , mieulx se tient en l' eaue et plus longuement sans pourrir.
Item , dit que ceulx qui par mer veullent aller , soit en armée , ou en quelque aultre voyaige ou affaire quelle que elle soit , doivent singullièrement eulx pourveoir de bons mariniers expers et maistres en cellui office et que bien saichent congnoistre l' estre et la naissance de tous les vents et quelles choses leur peut nuyre et quelles non.
Des perilz de mer saichent les destours et voyes et aussi les adresses de tous les portz et passaiges , et bien soient congnoissans en la carte et ès signes et estoilles du ciel où mariniers prennent leur regart et qui les adressent.
Aussi les signes doivent congnoistre qui demonstrent fortune de mer à venir prochaine , qui appeirent tant au soleil comme en la lune , ès vens , ès oyseaulx , et meismement ès poissons.
Soient tous maistres de gouverner leurs voilles , tirer cordes à point et lascher , ancrer et desancrer , si que le besoing est ; que mainteffoys se soient trouvez en batailles de mer , en divers perilz et aultres adventures.
Item , faictes les pourveances devant , si qu' il appartient , à très bien armer nefz ou telz vaisseaulx , comme on a , fournyes de bonnes gens d' armes et de traict.
Dit que ceulx qui vont pour eulx combatre doivent estre mieulx et plus fort armez que ceulx qui sur terre se combatent ; car ilz ne se meuvent mye tant.
Si doivent mener de petiz vaisseaulx coursaires avant eulx , èsquelz doivent de toutes pars envoyer espies pour savoir de la convine des ennemiz.
Et , quant de prez les viennent requerre , adoncques les doit - on saluer de bonnes bombardes et pierres lancées de divers engins , de fortes arbalestes à tour.
Et , les nefz approuchées , les vaillans hommes d' armes qui en leurs vertuz se fient , joinctes les nefz ensemble , avalent les ponts et passent ès nefs adversaires et là , à bonnes espées , haches et dagues , se combattent main à main.
Et ès greigneurs vaisseaulx de guerre fait - on à la foys tours et barbacanes , affin que , ainsi que on fait des haulx murs , on puisse getter contreval et navrer et occire.
Si est cruelle chose telle bataille où les hommes n' ont mye mort seulement par armes , mais par feu et par eaue perissent et , sans povoir fuir ne gauchir , ilz sont souventeffoys tous vifz et sains livrez à estre pasture aux poissons.
Là sont traittes flesches ardantes enveloppées d' estouppes , de poix et d' uille , souvent et menu ; par quoy les ais des vesseaulx , qui sont de bois secq et toutes oinctes de poix , se alument de legier.
Ainsi les ungs perissent par fer ; aultres sont ars , aultres contraints de sallir en l' eaue sans nulle merci et par ces voyes perissent diversement plusieurs qui en mer se combatent , qui moult est chose aigre et piteuse.
Ici dit des provisions qu' il convient sur mer.
Aprez , il dit des garnisons qu' il fault à gens qui en armes vont sur mer.
Combatteurs en mer doivent estre garniz de vaisseaulx plains de poix noire , de raisine , de souffre et d' huylle et tout ce confit ensemble , enveloppé en estouppes ; et ces vaisseaulx alumez et embrasez doit - on lancer ès nefz et gallées des ennemiz , et tantost est temps de les assaillir fort , affin que loysir n' ayent d' estaindre le feu.
Et est assavoir qu' il est une manière de faire et composer certain feu , lequel aucuns appellent feu grec.
Pour ce peult - il ainsi estre appellé : car trouvé fut par les Grecz estans au siège devant Troye , ainsi que dient aucuns.
Celluy feu art , meismement en eaue , pierres , fer et toutes choses brouist , ne estre ne peut estaint fors par certaines mistions que on fait à l' estaindre , mais par eaue non.
Aussi se font certaines poisons si fortes et tant mortelles que fer qui en fust touché et puis entrast ou corps de l' omme jusques au sang sans plus , seroit playe mortelle.
Mais comme telle chose à faire et enseigner , pour les maulx qui s' en pourroyent ensuir , sont deffendues et excommuniées , n' est bon d' en mettre en livres ne plus plainement en reciter , pour ce que à chrestien n' est loisible de user de telles inhumanitez qui meismement sont contre tout droit de guerre.
Item , ceulx qui se combatent doivent tousjours à leur povoir tendre à mettre leurs ennemiz vers terre et eulx tenir en la parfonde mer.
Item au mast de la nef doit avoir fort attachié un tref , lequel soit ferré de l' une part et de l' autre , et là miz par tel engin que on le puisse haulcer et abaisser et en ferir grans coups , qui viennent hurter contre la nef des ennemiz ; et , par ce , peut estre despeciée ; si peult servir comme le mouton dessus dit.
Item ayent foyson de sayettes à large fer , qui soient traictes ou voille et percie tellement qui le deschireront qu' il ne pourra vent retenir ; si ne pourront avant aller.
Item leur est besoing d' ung fer courbé comme une faucille , bien long , trenchant , atachié en lieu convenable , dont ilz trencheront les cordes qui servent à la nef.
Item , si on se voit le plus fort , on doibt atachier sa nef à celle de ses adversaires à bons crocz de fer , affin que fuir ne puissent ne eschapper.
Item est bon avoir grans garnisons de pots plains de mol savon , lesquelz , gettez et brisez dedans la nef des ennemiz , ne les souffrent soustenir en piez , tant fort y glisse ; si chéent en l' eaue ceulx qui vers les bors sont.
Et semblablement sont bons à y lancer pots plains de chaulx vive en pouldre , qui , au briser , leur emplist les yeulx et bouche si fort que à peine pevent veoir l' un l' autre.
Item , avecques ce , doivent estre garniz de certains hommes duitz et apriz de plunger en l' eaue et à longue alaine eulx y tenir , lesquieulx , tandiz que dure la bataille , voisent soubz l' eaue à bonnes grosses tarières percer la nef , si que l' eaue y entre de toutes parts.
Item grosses pierres à foison et fer trenchans y doivent estre lancez et toutes choses par quoy on puist desrompre la nef tout le plus que l' en peult.
Aprez lesquelles choses puis user des propres motz dudit Vegece en la fin de son livre , ainsi disant :  “Je croy que desormaiz puis taire de la discipline des armées ; car , en ces choses , la coustume et usaige treuvent souvent plus d' art et de nouvelles choses que l' ancienne doctrine n' en a demonstré.
”   Ici est faicte une narracion de soy contenir en bataille.
Aprez la recitation des enseignements de Vegece , monseigneur de Chamblay dit au Jouvencel :  « Le Roy nous a baillié ung petit memorial en quoy sont contenues en brief plusieurs batailles perdues et gaignées et les causes pourquoy en son entendement , et trois motz que dirent trois notables cappitaines pour tousjours avertir.
S' il vous plaist , vous les orrez lire.
»  Le Jouvencel respondist :  « Monseigneur de Chamblay , je remercie très humblement le Roy et vous prie que je oye tout pour apprendre.
»  Sur ce , monseigneur de Chamblay appela ung secretaire du Roy , nommé maistre Guiet , et lui dist :  «Lisez ce memorial.
»  Ainsi commença maistre Guyet :  «Il y eust ung notable chevalier , nommé messire Loys de Sancerre , connestable de France , qui disoit tousjours à ses gens , quant ilz alloient à la guerre :   “ Enfans , gaignez bel et perdez bel ”  ; c' est à dire que , en quelque estat que ung homme se treuve , il doit tousjours faire son honneur.
- Ung autre bon cappitaine , nommé La Hire , disoit à ung de ses disciples :  “ Se tu veulx te garder de n' avoir jamaiz paour , garde que tu soyes tousjours à frapper les premiers coups ”  ; car on prinse moings les choses que on voit à l' ueil que celles qu' on ne voit point ; et , pour ce , tousjours ung chief doit mettre paine de veoir ses ennemiz ; car il en est trop plus saige et plus hardy.
- Il y eust ung aultre bon chevallier du temps du roy Charles le quint , nommé messire Jehan de Bueil , qui combatoit ses ennemiz à la Mote de Bourbon , et aucun nombre des meilleurs gens qu' il eust partirent de sa bataille pour frapper sur le derrière de ses ennemiz , dont il ne savoit riens ; et s' en durent mettre ses gens en desarroy et en fuitte ; car ilz cuidoient qu' ilz s' enfuissent ; mais il dit soubdainement à ses compaignons :  “ Ne bougez ; je scay bien où ilz vont ”  ; et , par ceste parolle , sa bataille se rassura et combatirent de grant couraige leurs ennemiz et les desconfirent.
Et , pour ce , ung bon mot ou ung bon coup fait souventeffoys gaigner une besongne perdue et doivent estre les remedes en telz cas prompts et soubdains.
Il y eust une bataille en Angleterre à Cherausbry , qui fut du Roy contre ung chevalier , nommé messire Thomas de Percy ; et assemblerent à ceste bataille deux bien grandes puissances , et tellement que messire Thomas de Percy rompist la bataille du roy d' Angleterre et la myst en fuite et ses gens allerent tous à la chace , sauf environ cincq cens hommes qui demourerent avecques lui et avecques ses banières.
Et , quant le roy d' Angleterre , qui n' estoit pas du tout rompu et lui estoit bien demouré encores deux mille hommes , vit messire Thomas de Percy si petitement acompaignié , il marcha droit à lui et le desconfist et mist à mort ; et , par ce , le roy d' Angleterre gaigna la bataille qu' il avoit perdue.
Et , pour ce , quant vous vous trouverez en une besongne et vous aurez rompu gens , il vous est besoing de tenir tousjours un bon nombre de gens ensemble et que tous voz gens ne chassent pas ; car à plusieurs gens il en est pris mal.
à Sainct - Riquier , Phelippe , duc de Bourgongne , filz du duc Jehan , en desconfit ses ennemiz.
Une aultre bataille y eust en France , nommée Agincourt , que le roy Henry d' Engleterre gaigna parce qu' il garda l' alayne de ses gens et encores dit que la nuit il les fist rafreschir ; et les Françoys firent le contraire.
Car , la nuyt , ilz coucherent en ung champ où ilz estoient en la boue jusques aux genoulx , et , le lendemain , marcherent à travers d' ung grant gueret à l' encontre de leurs ennemiz et les allerent requerir bien loing , tellement que , quant ce fust au combatre , ilz assemblerent si très peu de gens et les ungs après les aultres , et estoient hors d' alaine , qui furent desconfiz.
Et , pour ce , une bataille à pié ne doit point marcher ; mais doit tousjours attendre ses ennemiz pié coy.
Car , quant ilz marchent , ilz ne sont pas tous d' une force , ilz ne pevent pas tenir ordonnance.
Il ne fault que ung buysson pour les despartir.
Une puissance qui marche devant une autre puissance est desconfite , si Dieu ne lui fait grace.
Et , pour ce , prengne place d' avantaige qui pourra et de bonne heure.
Une aultre bataille fut , nommée Crevant , où ceulx du siège mirent la ville à leur dos.
Et , quant leurs ennemiz vindrent combatre à eulx , ceulx de la ville , qui estoient grant puissance , saillirent et leur donnerent par derrière ; par quoy , la bataille fut perdue.
Pour ce , jamaiz ne prenez champ devant ville que vous tenez assiégée , en lieu où ceulx de la ville puissent saillir sur vous ne vous batre de leur artillerie.
à une autre bataille , nommée Verneul , pareillement marcherent et se desroyerent les Françoys à l' encontre de leurs ennemiz et mirent ung bon nombre de gens à cheval devant eulx , lesquels furent reboutez contre eulx , dont ilz furent desconfiz.
Et , pour ce , jamaiz gens de pié ne doivent mettre devant eulx gens de cheval.
Car , quant les gens de cheval sont rebouttez , ilz heurtent souventeffoys leurs gens de poictrine de cheval et les rompent et desconfisent ; mais on les doit mettre sur les asles et non pas devant.
à une aultre bataille , à Baugé en Anjou , dont estoit chief le duc de Clarence , frere germain du roy d' Engleterre , il marcha à l' encontre des Françoys ; et furent les Anglois desconfitz , et y mourust le duc de Clarence et plusieurs aultres grans seigneurs et grant noblesse du royaume d' Engleterre.
En ung autre lieu , nommé Patay , les Angloys marcherent devant les François en cuidant aller prendre leur champ et furent desconfiz.
Et , pour ce , on doit prendre champ de bonne heure , qui veult combatre à pié.
En ung aultre lieu , nommé Fremigny , les Angloys se mirent en bataille devant les Françoys et , quant ilz virent les Françoys en plus grant nombre qu' ilz ne cuidoient , ilz se adviserent d' aler prendre place avantaigeuse et en y allant se desroyerent et par ce furent desconfiz.
Et , pour conclusion , jamaiz une puissance ne doit marcher devant une aultre ; et vauldroit mieulx combatre au lieu où l' en rencontre ses ennemiz , depuis qu' ilz viengnent si prez.
à Castillon en Pierregort , les Angloys , beaucoup plus grande puissance que les Françoys , marcherent et allerent requerir les Françoys jusques en leur champ , où ilz les attendoient de pié coy ; et , par ce , les Angloys furent desconfiz.
Et plusieurs foys est - il ainsi advenu entre les Françoys et les Angloys.
Une aultre foys advint devant Basle que les Suysses se trouverent contre les Françoys ; et , parce qu' ilz marcherent , les Françoys les desconfirent.
En Bretaigne , en une bataille au Roy entre Charles de Bloys , soy disant duc de Bretaigne , et le conte de Monfort , qui semblablement debatoit la querelle , et , parce que Charles de Bloys marcha et qu' il ne descouvrit point une petite embuche qui estoit en ung bouquet , qui lui donna par derrière tandis qu' il combatoit son adverse partie , il fut desconfit.
Pour ce , jamaiz vous ne devez approuchier d' une puissance que tout le payz ne soit descouvert et que vous donnez bien garde que on ne vous puisse donner par derrière , ainsi que eust Charles de Bloys au Ray.
Les exemples de ces batailles le Roy m' a chargé vous demonstrer et beaucoup d' autres , qui seroient longues à reciter , affin que vous ouyssez comment elles furent perdues et gaignées et que vous y soyez saige et bien advisé.
»   SECONDE PARTIE , CHAPPITRE XVIII.
Comment le tiers homme des trois , nommé maistre Nycolle , luy fist une très noble collacion touchant sa personne et la vocacion où Dieu l' avoit appellé , en laquelle il povoit bien acquerir son sauvement et lui remonstra et allegua plusieurs belles choses et auctorités de la Saincte Escripture , servans à son cas et à pluseurs autres personnes.
Les parolles de monseigneur de Chamblay finies , maistre Nicholle commença à parler au Jouvencel et dist ainsi :  « Monseigneur , vous avez oy et entendu comment le Roy vous a fait advertir par monseigneur maistre Jehan Bienassiz comme vous devez faire et garder justice , tant à voz aliez , amys que ennemiz ; comme devez entretenir tous nobles , marchands et autres , en faisant bonne justice à chascun.
Aussi monseigneur de Chamblay vous a dit et remonstré grans advertissemens touchant le fait de la guerre que le Roy luy avoit chargé vous dire.
Aussi m' a il chargé de vous faire un propotz en manière de collacion en tant qu' il touche vostre personne et tous aultres demourans en ceste seigneurie.
Pour laquelle chose faire et acomplir , je puis alleguer ce que dict monseigneur sainct Pol en son Epistolle qu' il escripvoit aux Rommains , au XIIe chappitre , là où il dit :  “ Unum corpus sumus in Christo ” ,  c' est à dire que en l' Eglise militante , qui est dicte ung corps mistique , lequel est composé de divers membres , c' est assavoir , de plusieurs estas , et ensemble ne sont que ung corps , duquel Nostre - Seigneur Jhesus - Christ est le chief , dont toute l' influence procede et par lequel les membres dudit corps prennent substance et vie.
Neantmoings , lesdis membres ont diverses actions et offices par la divine Providence si bien conduictes et ordonnées que l' ung membre ne peut bien exercer son office , sinon par tant que les autres membres luy soient en aide et familiers.
Et , ainsi que voyons en ung corps humain trois parties principalles , c' est assavoir , le chief , les bras et les aultres parties inférieures , aussi en cestuy corps mistique a divers estatz et offices.
Par le chef , lequel est suppreme , nous est donné entendre l' estat de l' Eglise , lequel doit estre semblable au Filz de l' omme en pureté et innocence , selon sa capacité , duquel nous avons escript en l' Apocalipse , ou premier chappitre , que les cheveulx de Jhesus - Christ estoient blancs comme layne et resplendissans comme noif , qui nous donne à entendre la pureté et innocence , laquelle doit estre en toutes gens d' eglise.
Monseigneur , vous qui estes lieutenant du Roy nostre sire , à gens d' eglise devez honneur et reverence , et l' Eglise , qui est espouse de Jhesus - Christ , mere des chrestiens , devez amer , frequenter , visiter et deffendre à l' exemple de Constantin , duquel est escript , ou premier livre , en l' Istoire tripartye , que , aprez qu' il fut baptisé , tant ayma Dieu et l' Eglise qu' il faisoit porter , en tous lieux où il alloit , ung tabernacle fait en la fourme d' une eglise , et emprez avoit prestres et clercs qui Dieu servoient très devotement.
Par les bras et mains , qui ont le plus noble office aprez le chief et sont ou millieu du corps pour deffendre et proteger le chief et les autres membres , nous est donné à entendre l' estat de chevalerie , lequel est ordonné en cestui corps mistique pour deffendre et conserver en paix et union encontre les ennemiz l' estat de l' Eglise , qui est ordonné à l' administracion spirituelle , et les aultres membres inferiores qui sont ordonnez pour l' administracion temporelle , comme sont bourgeois , marchans et laboureurs.
Et , pour tant que nous avons parlé de l' estat de chevalerie et de noblesse , premierement vueil demonstrer comme noblesse et chevalerie commença ; secondement , comme le bon chevalier doit estre loyal à Dieu et à son prince ; tiercement , comment le bon chevalier ne se doit pas glorifier en sa noblesse ne en sa force.
Pour le premier declairer , qui est quant noblesse commença , devez savoir , ainsi que lisons ou livre de Genesis : Dieu , voyant la terre pleine d' iniquité , entre les autres trouva Noé juste , pour quoy luy commanda qu' il fit l' arche , en laquelle il fut sauvé et ses trois enfans , nommez Sem , Cham et Japhet , et leurs femmes , et eurent de Dieu la benediction ; et de ses trois enfans est descendue sur terre toute la generacion humaine.
L' ung de ces trois enfans , c' est assavoir Cham , offensa Dieu en tant qu' il fit de son pere derrision ; pour laquelle chose fut mauldit.
Touteffoys disent aucuns docteurs que Cham ne fut point mauldit en sa personne , mais en ses enfans , et , pour ceste cause , dit le texte que , aprez que Noé eust congnoissance de la derrision que avoit fait son filz Cham , si dit :  “ Canaan sera mauldit et sera serviteur des serviteurs de ses freres.
”  Ainsi appert par ladicte istoire que Sem et Japhet eurent seigneurie sur les aultres et furent anobliz pour tant qu' ilz n' avoient fait derision de leur pere , comme Cham , lequel demoura en servitude et en rusticité.
Et touteffoys ils estoient d' ung pere et de une mere.
Et dit le texte , ou Xe chappitre de Genese , que ung nommé Chus eust ung filz , lequel avoit nom Nambroth , duquel est escript :  “ Ipse cepit esse potens in terra ; et erat robustus venator coram Domino , ”  c' est - à-dire que Nambroth , lequel est heureux et robuste veneur devant Dieu , commença à avoir seigneurrie et puissance en la terre sur les aultres hommes.
Et dit l' istoire que le commencement de son regne fut Babilone.
Ainsi appert que noblesse doit estre plus dicte à cause de bonnes moeurs et de bonnes oeuvres que de lignée.
Et pourtant , dit le Philosophe , ou premier et ou second d' Ethiques , que les nobles sont ceulx qui sont vertueux , bien moriginez , magnifiques , plaisans , saiges , labourieux et bien endoctrinez.
Aucuns dient que noblesse se peut entendre en deux manieres : l' une noblesse est dicte noblesse de generacion , de laquelle parle le Philosophe en icellui livre d' Ethiques et dit que les nobles sont ceulx qui sont issuz et descenduz des hommes virtueux , saiges et de grant prudence.
Aucuneffoys est prise pour richesses de grant antiquité , et en ceste maniere on a acoustumé en bonnes polices ès citez que ceulx qui sont descenduz et nez de parens , lesquelz ont longtemps habondé en richesses , sont appellez nobles , et plusieurs en ont esté fais et fait - on de jour en jour chevalliers.
Neantmoings , à proprement parler , nobles sont ceulx desquelx les euvres sont honnourables et virtueuses.
Aussi devez savoir que tout noble , devant qu' il prengne l' ordre de chevalerie , doit estre adjuré par son serement de tenir foy et loyaulté , premierement à Dieu , qui est le prince , commencement et chief de chevalerie , qu' il deffendra la foy et l' Eglise.
Et en signe de cecy anciennement , aprez que ung noble avoit priz l' ordre de chevalerie , il alloit au temple de Dieu et presentoit son espée en signe de loyaulté et de fidelité ; et , quant il estoit à la messe , à l' Evangile prenoit son espée en sa main en demonstrant qu' il estoit prest de combatre pour la foy chrestienne et la loy de Dieu deffendre et garder , laquelle loy est contenue en la saincte Euvangile.
Aussi promet le bon chevalier foy et jure que bien et loyaulment servira son prince et deffendra et gardera le bien de la chose publique.
Et tel chevalier doit estre honnorable , courrageux , loyal en ses faiz , bon aux armes , saige habondamment et prest de deffendre le droit de son prince , de son pays et de ceulx qu' il a en son gouvernement.
Et ces condicions icy doivent avoir toutes gens de guerre , lesquelx sont compris soubz l' estat de chevalerie.
Et principallement le bon chevalier se doit excerciter et usaiger ès faiz d' armes et de guerre et non pas estre oyseux en querant ses delices et plaisances ; car , ainsi qu' on dit , usaige rent maistre et fait l' omme prest et habille ; et doit tenir le bon chevalier ce qu' il promet.
à ce propotz raconte Valere comme ung chevalier romain , nommé Fabius , promist à Hannibal certain argent pour la rençon de certains prisonniers Rommains qu' il tenoit , mais qu' il les voulsist delivrer ; et lors Hannibal lui octroya sa demande.
Fabius s' en vint à Romme et racompta sa promesse aux Rommains , lesquieulx ne voullurent payer ce qu' il avoit promiz.
Et , ce voyant , Fabius vendist son heritage et tint sa promesse à Hannibal.
Ainsi doit faire tout noble chevalier ; il doit tenir sa promesse , tant à ses amys aliez que à ses ennemiz.
Item , devez savoir que le bon chevalier ne se doit fier en sa force ne soy glorifier en sa noblesse , mais doit estre saige et subtil et doit croire et user de bon conseil.
à ce propotz , dit Egezipus en son Ve livre et alegue Titus , qui disoit que à chevalerie est aussi neccessaire sens que force de corps.
Oultre , le bon chevalier , en ses fais d' armes , ne doit être presumptueux ne sa partie trop despriser ; car , ainsi que dit Chaton , il advient souvent que le foible desconfit le fort et le petit le grant ; comme David , petit et humble , surmonta et desconfit Golyas , qui estoit grant , fort et presumptueux.
Et doit savoir le bon chevalier que la victoire ne vient pas de l' omme , mais principallement de Dieu , comme il appert ou premier livre des Machabées.
Aussi avons pareillement comme Moyse impetra victoire envers Dieu pour les enfans de Israel non mye par force , mais en priant Dieu et levant les yeulx et les mains au ciel , comme est escript ou livre d' Exode , ou XVIIe chappitre.
Et , pour ceste cause , anciennement , quant bataille se faisoit , le prestre de la loy estoit tousjours devant la chevalerie en priant Dieu , comme il appert ou livre du Deuteronome , ou XXe chappitre.
Et , pour tant , dit le prophete :   “ L' omme ne se doit point fier en sa force ne en la force de sa chevalerie ne de ses chevaulx , mais en la grace de Dieu ; car les hommes font la bataille , mais Dieu donne la victoire.
”  Et , pour tant , ung chevalier ou prince ne doit bataille entreprendre , se ce n' est à bon droit et à bonne cause.
Et , pour tant , sainct Augustin , ou livre de la Cité de Dieu , en son cinquiesme livre , ou XXIIe chappitre , dit que bataille ne se doit faire , si ce n' est à grant cause et à grant neccessité.
Et , pour ce , anciennement le peuple requeroit Dieu , quant bataille voulloit entreprendre , qu' il leur voulsist demonstrer s' ilz avoient droit ou non et s' ilz avoient riens fait contre Dieu , par quoy deussent perdre la bataille.
Car il est à croire et est chose vraye que ceulx qui ayment Dieu et ont bonne cause et sont repentans et confès de leurs pechiez , finablement auront victoire de leurs ennemiz , comme il appert ou livre des Levites , ou XXVIe chappitre.
Ce seroit bien fort qu' il peust venir bien à ung prince ou chevalier , qui va en bataille en desrobbant les povres et tyrannisant le peuple et meismes en leur propre payz.
Tel homme ne doit pas estre prince ou chevalier , mais doit estre dit tirant.
Le prince ou bon chevalier desire le bien commung et de ses subgectz ; le tirant demande et quiert son prouffit particulier et l' oppression du peuple.
Les tirans font loix et coustumes iniques pour opprimer leur peuple.
Desquieulx parle Ysaïe , en son premier chappitre , en disant qu' il est aucuns princes et chevaliers qui sont infideles et compagnons des larrons , prenans de tous costez et vivans sans foy et sans loy.
Ce ne fut pas l' intencion de Dieu , quand il institua les nobles et l' estat de chevalerie et leur donna dominacion sur le peuple , qu' ilz le deussent tyranniser ne piller , mais pour les conserver en paix , pour faire à chascun justice , pour milliter et deffendre le peuple , et doivent vivre selon la loy à eux donnée par monseigneur sainct Jehan - Baptiste , laquelle est escript en sainct Luc , en son livre ou tiers chappitre , qu' ilz doivent estre contens de leurs gaiges et à nully ne doivent porter tort ne faire aucun dommage ou injure.
Aussi devez savoir qu' il n' est riens plus necessaire à ung bon prince ou chevalier que estre piteulx et enclin à misericorde.
à ce propos , raconte Valere , en son huitiesme livre , comme Marcelinus prist la cité de Cyracuse ; mais , quant il vit les prisonniers , femmes et enfants , lesquieulx pleuroient , se prist à plourer.
En ce mesme livre , lisons que Julius Cesar , voyant la teste de Pompeyus , son ennemi mortel , fut moult courroucié et eust moult grant pitié.
Seneque dit en son livre de Clemence , ou premier chappitre , que les bons chevaliers doivent estre piteux , doulx et debonnaires.
Aussi dit l' Escripture saincte que tout noble et bon chevalier , qui veult Dieu ensuir , doit estre moult piteux et misericordieux , affin que Dieu luy soit misericordieux.
Aussi devez savoir qu' il n' est riens en ce monde plus convenable en l' estat de chevalerie que liberalité , par laquelle on peult amyz avoir et conquerir , si comme dit le Saige en ses Proverbes , ou XIXe chappitre.
Et ad ce propos racompte Policrates , en son tiers livre , ou XXIIIIe chappitre , comme Titus fut liberal et à cause de sa liberalité estoit moult amé , et de fait estoit courroucié la journée qu' il ne donnoit quelque chose , et disoit que le bon prince ou chevallier ne devoit riens refuser , quant c' estoit chose qu' il povoit raisonnablement faire et donner.
Ad ce propos , dit Boece , De Consollation , en son premier livre , ou Ve chappitre , que largesse fait les princes et bons chevaliers ennoblir et nobles reclamer.
Seneque aussi , en son premier livre des Benefices , racompte comme Alexandre donna une cité à ung povre homme qui lui demandoit l' aumosne , et disoit que ung grant seigneur , en donnant , devoit plus regarder sa grandeur que la petitesse du demandant.
Et ja soit ce que liberalité soit moult à prisier , neantmoings devez savoir que le prince ou bon chevalier en donnant doit considerer quoy , à qui et pourquoy il donne , et , par especial , si le don est grant ; car autrement n' est mye liberalité , mais est prodigalité , qui vault autant à dire comme folle et oultraigeuse despense.
Et , pour tant , dit Tules , en son premier livre des Offices , ou XVIIe chappitre , que largesse se doit faire ordonnéement et raisonnablement.
Bien est vray que plusieurs princes et chevaliers faillent plus par convoittise qu' ilz ne font par folle largesse.
Et touteffoys il n' est rien plus malseant à ung bon chevalier que convoitise , ne les aultres vices ne nuysent pas tant au peuple ne aux subgectz comme l' avarice du seigneur et du prince , lequel doit estre comme l' estomac , qui distribue à tous les membres ce qu' il reçoit et ne retient pour lui fors tant seullement sa nourriture , et , quant il fait aultrement , c' est assavoir quant il retient la viande oultre sa neccessité , adonc il devient malade par trop grande replettion et fait devenir l' homme ydropique , et lors l' estomac s' enfle et tous les aultres membres deviennent gresles et chetifz ; et tout ce mal advient pour ce que l' estomac ne distribue pas la viande qu' il reçoit aux aultres membres du corps.
Semblablement est du prince et seigneur convoiteux , lequel fait son payz pouvre et ses subgectz aneantir.
à ce propos , dit Job , en son XXXVe chappitre , que mauldiz sont les princes qui apouvrissent leurs subgectz et qui , par avarice et mauvaiz conquest , assemblent grans tresors ; viendra ung temps que Dieu exaulcera les pouvres , et les grans et mauvaiz riches auront assez affaire de mauldire l' eure que oncques eurent richesse et tresors mauvaisement acquiz.
Ad ce propotz , nous racompte Pierre Damyen comment sainct Gregoire donna malediccion et affliction à ung chevalier qui avoit à une povre femme osté son argent et ung petit de biens qu' elle avoit.
Si se peult ung chascun moult esbahir sur le fait des chrestiens , pourquoy l' ung destruict l' autre , veu que les bestes mues d' une condicion et espece ne mangent point l' une l' autre , comme dit Aristote , en son livre des Bestes , et , qui plus est , les bestes sont de l' omme piteuses.
Ad ce propotz , nous lisons ès ystoires des Rommains comme deux loupves nourrirent ung enfant , nommé Romulus , lequel estoit donné aux bestes pour devourer ; mais , aprez , il fut roy et fonda et edyfia la cité de Romme.
Par plus forte raison , ung noble chevalier doit estre piteux de son semblable et non pas ses subgectz desrobber ne piller , mais doit prendre exemple à Thiberius , duquel nous lisons ès croniques , comme ses conseilliers et ses officiers luy conseilloient qu' il ordonnast subsides et tribuz sur son peuple , lequel respondit que le bon chevalier ne doit pas robber ses subgectz ne apouvrir , mais les doit garder et nourrir.
Et par ainsi appert que le noble estat de chevalerie se doit gouverner justement.
Et , pour ce , le Roy vous fait advertir par moy que soyez songneux et diligent de servir et amer Dieu , de faire obéissance à l' Eglise , de entretenir et nourrir vostre peuple et subgectz en paix et en tranquillité , que soyez virille et courraigeux pour le peuple et l' Eglise deffendre , au peuple piteux et misericors , large et habandonné envers tous.
Se ainsi le faictes , vous aurez l' amour de Dieu et ferez le plaisir du Roy et serez en sa grace , le peuple vivra en paix , en grant prosperité et tranquillité.
Et ainsi le doit faire tout noble et bon chevalier et tous aultres suyvans la guerre soubz l' estat de chevalerie , lequel est ordonné en cestuy corps mistique pour deffendre la foy et la loy de Dieu et l' estat de l' Eglise , lequel nous est donné à entendre par le chief , ainsi que dit est.
Aussi doivent deffendre , conserver , garder et entretenir en paix leurs subgectz , qui sont bourgeoys , marchans et laboureurs , ainsi que voyons par experience ou corps humain que les bras , qui sont ou millieu du corps , deffendent le chief , duquel ilz prennent influence et leur nourrissement ; aussi pareillement deffendent les autres membres inferiores.
Et par ainsi appert que l' estat de noblesse et de chevalerie nous est donné à entendre par les bras.
Et cecy suffit pour la seconde partie de nostre propos et collacion , laquelle partie fait mencion de l' estat de noblesse et de chevalerie.
Pour donner fin à nostre collacion et propoz , declairées les deux premières parties de cestuy corps mistique , je viens à declairer la tierce partie , laquelle parle des parties inferiores , qui sont les cuisses , les jambes et les piedz ; par lesquelles parties je entens les bourgeoiz , marchans et laboureurs.
Et , ainsi que lesdictes parties soustiennent les principaulx membres du corps et sont obéissans à porter le corps partout où la voullenté se adonne , ainsi les bourgeoys , marchans et laboureurs doivent soustenir l' estat de l' Eglise , lequel est ordonné pour l' administracion du bien spirituel , et l' estat de noblesse et de chevalerie , qui est ordonné pour conserver , garder et deffendre tant l' esperitualité que la temporalité.
Et doivent lesdis bourgeoys , marchans et laboureurs estre obéissans à leurs seigneurs , tant spirituelz que temporelz.
Et de ceste obéissance avons exemple comme monseigneur sainct Pol escripvoit aux Rommains en les exhortant qu' ilz feussent subgectz et obéissans.
Et ne doivent les dessus diz detraire ne murmurer contre leurs seigneurs souverains et ne doivent voulloir entreprendre sur eux.
Car , pour ceste cause , plusieurs des enfans de Israel furent occiz par l' ordonnance de Dieu , comme avons escript ou livre des Nombres , en XIe et XIIe chappitres.
Et aussi lisons pareillement que la seur de Moyse , nommée Marie , pour ce qu' elle avoit murmuré contre son frere , lequel estoit prince et chevalier pour conduire et deffendre le peuple de Dieu , devint ladre et fut separée par l' ordonnance de Dieu d' avecques le peuple et ejectée et boutée hors des chasteaulx où habitoient les enfans d' Israel.
Bourgeois , marchans et laboureurs doivent à Dieu et à l' Eglise et à leurs seigneurs vraye obéissance et honneur et se doivent entretenir envers leurs seigneurs en toute loyaulté , en leur bouche et en leur parolle et promesse doivent tenir verité , en tous leurs fais doivent avoir diligence et finablement en tous leurs affaires et neccessitez et adversitez doivent avoir pacience , par laquelle ilz pevent victoire acquerir et à la gloire de paradis parvenir.
Prions à icellui Dieu , qui est vray juge , pere de misericorde et de consolacion , qu' il vueille cestuy corps mistique conseillier , nourrir , deffendre et diriger finablement à la vie eternelle , à laquelle nous vueille conduire le Pere , le Filz et le Saint Esperit.
Amen.
»   SECONDE PARTIE , CHAPPITRE XIX.
Comment , après que le Jouvencel eut ouy les beaulx enseignemens des trois personnes dessus nomméez que le Roy luy avoit envoyéez , assembla ses cappitaines et compaignons de guerre et leur devisa des armes et de la noblesse qu' on y acquiert , et après les exhorta qu' ilz feissent une course ès païs que possedoient leurs ennemys , lesquelz en furent très contens ; et partirent grant nombre de gens bien en point et chevaucherent jusques à une grosse ville champestre , laquelle ilz prindrent par force et là où ilz gaignerent grant butin et de bons prisonnyers , dont se esmeurent grans debats.
Aprez que maistre Nicolle , monseigneur de Chamblay et monseigneur maistre Jehan Bienassiz eurent fait leur embaxade , qui bien et notablement se estoient acquittez , ainsi que chargé leur estoit et qu' ilz le savoient bien faire , le Jouvencel se retira et envoya querir le cappitaine de Crathor et aultres de ses compaignons et , devisant avec eulx , leur dit :  « Messeigneurs , nous avons ouy ce qu' il a pleu au Roy nous mander par ces trois notables hommes qui sont ici venuz , maistre Nycolle , monseigneur de Chamblay et monseigneur maistre Jehan Bienassiz , qui ont grandement parlé à tous les estaz du payz , premièrement à messeigneurs de l' Eglise , et à messeigneurs les nobles et au commung.
Je croy que chascun estat se y acquictera.
Et , pour ce , entre nous , pouvres souldoyers , qui sommes de l' estat des nobles et nobles de lignée la pluspart ; et ceulx qui ne sont nobles de lignée , le sont par exercice et mestier des armes , qu' ilz suyvent , qui est noble de soy - mesme.
Et vous dy que le harnoys est de telle noblesse que , depuis que ung homme d' armes a le bacinet en la teste , il est noble et souffisant de combatre ung roy.
Et , quant ung roy voit ung homme d' armes en ung champ , il ne s' enquiert point qui il est , mais lui suffist seullement que c' est ung homme d' armes ; car ung homme d' armes prent en ung champ le plus grant roy du monde et lui saulve la vie.
Que vous iroy - je serchant ? Moy qui porte armes , à qui me dois - je combatre , sinon à ung homme d' armes ?  Je voy ung homme d' armes devant moy , qui est mon ennemy ; me dois - je enquerir qui il est ? Certes , nennyl.
Les armes ennoblissent l' omme quel qu' il soit.
Et moy , qui suis homme d' armes et porte armes , je dois courrir sus à tous ceux qui portent armes , s' ilz sont mes ennemiz , soit en champ de bataille ou en lisse close.
Puisque je voy armes devant moy , c' est ung homme d' armes ; je ne dois pas faindre ne me enquerir qui il est ; et ceulx qui le font , il leur vient de lascheté et je ne les en sauroye , ne pourroye , ne vouldroye excuser.
Si ne voisent pas jusques là ne entreprengnent le gentil excercite des armes , s' ilz ne veullent ainsi faire.
Encore dy - je plus que ung homme d' armes se doit combatre à gentilz et à villains et à bestes mues et à toutes choses qui contre lui vueillent combatre.
Pour ce , Messeigneurs , je di que nous sommes yci la pluspart des nobles de ce pays et sommes tous nobles et , pour faire ce que nobles gens doivent faire , nous devons aller à la guerre.
Je vous pri que nous advisons aucune bonne chose à faire pour le bien du Roy et de la chose publique du payz et pour nostre honneur et affin que on die que les nobles se acquictent.
»  Et puis dist au cappitaine de Crathor :  « Distes quelque chose.
»   Sur ce parla le vieil cappitaine de Crathor et dit au Jouvencel :  «Monseigneur , vous avez bien et notablement parlé à messeigneurs les nobles et les soubdoyers de quelque estat qu' ilz soient.
Et ceulx qui ne sont nobles de lignée doivent bien garder l' honneur des armes , quant le harnoix les fait devenir nobles.
Or regardez comme messeigneurs , qui sont nobles de pere en filz et en portent nom et armes , doivent bien garder leur honneur et l' estat de noblesse , quant ceulx qui ne le sont de lignée , le gardent si songneusement , comme tant de bons champions et vaillans hommes qui combatent jusques à la mort avec leur chief pour acquerir l' estat de noblesse ; et vrayement ilz sont bien à prisier et honorer.
Et ceulx qui sont nobles de lignée et qui laschement laissent perdre leur honneur et font faulte à leur nom et à leurs armes et à leurs bons et vaillans predecesseurs , dont ilz sont descenduz , sont bien à pugnir et à hayr.
Et quelque chose que on die , je ne croyray jamaiz que les nobles qui font faulte aux armes , soient descenduz des bons et vaillans peres dont ilz portent le nom ; et fault dire que leurs meres pensoient à quelques paillars , quant elles les engendrerent , ou l' ont fait de fait.
Or regardez s' ilz se doivent bien hayr de deshonnourer ainsi pere et mere et eulx mesmes.
Mais , se Dieu plaist , tous se gouverneront bien.
Ad ce que j' entens , vous voullez entreprendre quelque chose.
Et , pour venir ad ce que vous avez à faire pour ceste heure , il est de neccessité que vous chevauchez et que vous facez gaigner les compaignons ; il y a longtemps qu' ilz ne firent que despendre.
On vous a assigné vostre payement sur le payz ; et le duc Baudoyn vous en occupe la pluspart , et c' est où est le debat.
Car le Roy veult dire que le payz est sien ; aussi est - il ; et le duc Bauldoyn veult dire qu' il est à son roy.
Nostre roy et le sien sont grans et puissans seigneurs que nul n' yroit par dessuz , fors Dieu , pour savoir qui a tort ou droit ; et sont tous les jours à combatre à qui il demourra ; et Dieu en disposera à son plaisir.
Mais , de ce que nous povons avoir congnoissance que le Roy , nostre souverain seigneur , a bonne querelle , et , se je ne le creoye fermement , je n' y porteroye jamaiz armes , or fault - il doncques que nous mettons peine , nous qui sommes ses hommes et ses serviteurs , qu' il ait le tribut de son payz , qui lui appartient , sur quoy nous sommes assignez des gaiges à nous ordonnez.
Et pour ce faut - il que vous chevauchez sur le payz et que vous monstrez par vives raisons que nostre Roy est plus puissant que n' est le roy du duc Baudouyn.
Et ainsi le payz vous obéyra , et le mettrez tributaire au Roy , et le pourrez appatisser , et en aurez l' argent et les vivres que voz ennemiz en lieuvent.
Pour ce , je disoye que vous rescripvissez à tous messeigneurs les nobles de ce payz , qui ne sont yci , et aux cappitaines , qu' ilz venissent par devers vous à certain jour que vous prendrez , chascun fourny du plus grant nombre de gens qu' ilz pourront finer et ou meilleur habillement que faire se pourra ; et mandez aux cappitaines de la frontière qu' ilz laissent leurs places souffisamment garnies.
Et je croy , o la grace de Dieu , que vous vous trouverez puissant pour presenter la bataille au duc Baudouyn et mettrez le payz en subgection , quelque talent que ayent voz ennemiz.
»  Ainsi le Jouvencel demanda à tous les chevaliers et escuiers et gens de guerre , qui là estoient :  «Que dictes vous , Messeigneurs , de ce que dit nostre cappitaine ? »  Chascun respondist :  «Monseigneur , il nous semble qu' il dit le mieulx du monde et que pour ceste heure vous ne povez autre chose faire.
»   - « Aussi fait - il à moy , »  dit le Jouvencel.
Sur ce , fut appellé ung secretaire auquel furent commandées lettres pour escripre partout où il avoit esté advisé , premièrement aux nobles , tant cappitaines que autres , en ceste forme : à chacun il disoit :  « Frere , je me recommande à vous.
Nous avons advisé , pour le bien du Roy et de son party et de nous tous , qu' il est besoing que chevauchons.
Et , pour ce , vous pry que soyez à Crathor à tant de gens que vous pourrez finer au XVe jour de ce moys , ouquel lieu je vous communiqueray aucunes choses lesquelles , par la grace de Dieu et o vostre bon conseil , nous mettrons peine de executer.
»  Et manda aux cappitaines qu' ilz laissassent leurs places bien garnies , et ne manda point de creance , affin que , se les porteurs eussent esté rencontrez au chemin , cela eust esté cause de les faire gehyner et de leur en faire dire la verité.
Et en effect la chose fut secrette , pour ce qu' il ne le dit point et reserva à le dire jusques à leur venue.
Or fut le XVe jour du moys venu que tous les nobles , cappitaines et autres furent arrivez à Crathor ; le Jouvencel ala au devant d' eulx , les recueillist et fit logier au mieulx qu' il peust et , pour ce que ilz arriverent sur le tart , leur voullut donner à soupper.
Mais le cappitaine de Crathor , le sire de Roqueton , le Mareschal de Crathor et aultres de la garnison en emmenerent chascun leur part.
Que vous diroye - je ? Il y eust moult grant debat à qui les auroit et moult grant chière leur fut faicte.
Et , aprez le soupper , tous se rendirent au logeiz du Jouvencel.
Et le Jouvencel se retira en une chambre et appella tous ceulx qui furent à appeller , tant de ceulx qui estoient venuz que de ceulx qui estoient à la ville , et là conclut son entreprise ainsi que cy - aprez orrez.
Premierement , il fut conclud qu' ilz yroient courre une grosse ville qui n' estoit point close , qui s' appelloit Francheville.
Et l' appelloit - on Francheville pour ce qu' elle estoit si avant en païs et si puissante de garnisons de tous costez et y avoit si grant peuple que nul n' y fut osé aller , sinon à puissance.
Toutteffoys le Jouvencel fist ceste entreprise et appointa de l' aler courir.
Et , le lendemain , Dieu devant , aprez qu' ilz eurent ouy la messe et qu' ilz eurent desjeuné , partirent de Crathor et allerent coucher à cincq lieues de là.
Et dist le Jouvencel , quand il se vit aux champs , puisqu' il plaisoit à Dieu lui avoir donné si belle compaignie , qu' il ne chevaucheroit point que le garde - bras ne lui reluisist sur l' espaule et , se le duc Baudouyn le vouloit trouver , qu' il le trouveroit et qu' il ne tiendroit que à luy s' il n' avoit la bataille.
Ainsi chevaucha le Jouvencel , bien ordonné en sa bataille.
Et , quand il regardoit devant , darrière et aux costez et y véoit tant de si belles gens et si bien arroyez , il lui sembloit bien que tout devoit estre sien.
Tant chemina sur ses petiz pas qu' il arriva au logeiz et là conclud la maniere de son chevaucher et fit son butin et dist que chascun seroit à butin à son plaisir , par ainsi que de chascun butin il demourroit avecques les estandars le tiers des gens , et les deux pars iroient courre avecques aucuns chiefz de guerre qui furent ordonnez pour ce faire , c' est assavoir , le sire de Rocqueton , le Mareschal de Crathor , le cappitaine de Sardine et aultres chevaliers , escuiers et cappitaines.
Ce soir , il ordonna ses escoutes et son guet et fit barrer son logeiz et appointa que , au plus matin , ceulx qui estoient nommez iroient devant et descouvriroient le payz jusques au second logeiz , auquel lieu se trouverent , au soir , tous ensemble.
Et là pareillement fut ordonné comme devant de l' asseurement de la compaignie et du logeiz , du guet et des escoutes , des barrieres et de tout ce qui appartenoit au cas.
Et , ce fait , le Jouvencel , acompaignié des chiefz et de ceulx qu' il voulut qu' ilz fussent à son conseil , manda querir en son logeiz le sire de Roqueton , le Mareschal de Crathor et le cappitaine de Sardine et leur demanda :  «Or çà vous avez aujourd' uy chevauchié devant et avez envoyé voz gens sur le payz ; je sçay bien que avez sceu des nouvelles , dictes nous ce que vous savez.
»  Et ilz respondirent :  «Nous avons chevauché et avons fait nostre diligence de savoir des nouvelles.
Mais , ad ce que nous avons peu savoir , il n' y a riens sur le payz ne n' est point de bruit de vostre venue.
Noz gens ont fait beaucoup de petites diligences qu' il n' est jà besoing de vous racompter ; car ce ne seroit que perte de temps , et on ne doit riens perdre à la guerre , qui peult.
Et vault mieulx que vous exploictez le temps à ordonner que ferez demain , que de vous en compter : nous avons fait cela , nous avons dit cela ; à quoy gens se amusent.
L' effect est ce que nous avons dit ; et , pour ce , advisez pour demain.
»  Sur ce , le Jouvencel dit :  «Vous dictes bien.
Il me semble que vous dictes qu' il n' y a riens sur le payz ne chose qui nous puisse nuyre.
Pour ce , je desiroye , se voz oppinions se y accordent , que demain aprez la messe nous en allassions tout d' une traicte jusques à Francheville et , là , nous saurons toutes nouvelles et , selon les nouvelles que trouverons , nous besongnerons.
Et disoye que vous autres , qui avez chevauchié devant , vous entrassiez les premiers ; car vous estes assez fors pour le faire ; vous n' y trouverez nulle deffence.
Nous sommes tous à butin , et les premiers et les derreniers.
Je disoye que , de chascun butin , il allast le tiers avec vous , pour gaigner et pour prendre le logeiz pour ceulx qui demeurent avecques moy.
»  Ainsi passerent ceste nuytée ; et , au plus matin , les cappitaines qui avoient la charge d' aller devant chevaucherent et allerent tant par leurs petiz pas qu' ilz arriverent à Francheville , qui estoit une grosse ville champestre , où il y avoit grosses eglises cathedrales et abbayes et estoient riches et puissans et y avoit ung groz peuple , qui riens n' avoit acoustumé à perdre.
Et saillirent au devant des cappitaines , armez comme gens de ville pevent estre armez , et firent toute la resistance qu' ilz peurent.
Touteffoys les cappitaines , qui estoient gens de guerre et savoient le mestier des armes mieulx que eulx , descendirent à pié et les combatirent et desconfirent et gaignerent le logeiz et partirent , ainsi que par le Jouvencel leur avoit esté ordonné , et attendirent la venue de leur chief , faisant bonne chière en se moquant les ungs des aultres , car il y en avoit qui avoient esté très bien frotez à l' entrée.
Et , sur le tart , arriva le Jouvencel et toute sa bataille ; et allerent au devant le sire de Rocqueton , le Mareschal de Crathor et le cappitaine de Sardine , qui luy dirent et compterent les nouvelles de l' entrée de la ville et ce qu' ilz avoient eu à besongnier et comment les compaignons avoient beaucoup gaigné.
Et , tant pour le butin que pour le logeiz , ilz conseilloient que le cappitaine de Crathor entrast le premier , affin qu' il n' y eust point de debat ; car il faisoit tout par luy et apaiseroit tout.
Et dirent au Jouvencel :  «Si vous y entrez , vous et vostre bataille , avant que tout feust bien appointé , vous ne veistes oncques tel bruit , et , s' il survenoit gens sur cela , je vous certifie que vous vous trouveriez bien empesché.
»  Le Jouvencel fut très joyeux de cest advertissement et pria au cappitaine de Crathor de ainsi le faire.
Le cappitaine de Crathor ne voulut point excuser ; mais il leur dit bien :  «Messeigneurs , vous me baillez prou à besongner et eussiez bien fait cecy sans moy , et feriez , s' il vous plaisoit.
»  Sur ce , le Jouvencel lui dist :  « Mon cappitaine , allez - y et je vous en pry.
»  Ainsi partist le cappitaine de Crathor et entra en la ville et appoincta tellement que tout fut bien.
Et puis entra le Jouvencel et toute sa compaignie.
Et ce soir tindrent conseil et sceurent que encores n' y avoit riens sur le payz qui les peust grever , et conclurent d' aller le lendemain courre tout le payz et de mettre leurs estandars en ung petit villaige et , là , faire l' escalle jusques ad ce que leurs gens fussent retournez , et de chascun estandart demourroit le tiers o la compaignye et habandonnoient à tout le monde à courir , ainsi qu' ilz fussent retournez ce soir à leurs estandars , et , si n' y estoient le soir , on ne les attendroit plus.
Ainsi fut fait , et , au soir , furent presque tous retournez ; quelque ung en demoura ; car oncques n' y eust si belles nopces qu' il n' y en eust de mal disnez.
Au matin , retournerent à Francheville et là sejournerent tout le jour ; car il y avoit bon logeiz.
Et , ce soir , sceurent que le duc Baudoyn estoit venu en une ville prez de là avecques ung nombre de gens oultre la garnison qui y estoit.
Le Jouvencel renforça , celle nuyt , son guet ; ses escoutes firent grandes barrières et grans feux et coucherent aux barrieres tous armez , pensant que le duc Baudouyn leur deust courrir sus ceste nuyt.
Ainsi passerent tant qu' ilz virent le jour , et , au point du jour , monterent à cheval et vindrent devant la ville où estoit le duc de Baudoyn se mettre en bataille.
Et envoya le Jouvencel ung herault , nommé Crathor , devers le duc Baudouyn luy presenter la bataille.
Et le duc Baudouyn manda au Jouvencel que , pour venir où il estoit , il savoit bien qu' il avoit requiz tous ses bons amyz pour l' acompaigner , et qu' il n' estoit que avec son ordinaire ; ainsi , il ne luy povoit pas acomplir pour ceste heure ce qu' il lui demandoit , dont bien luy desplaisoit ; et qu' il s' en allast , de par Dieu !  son chemin.
Et luy envoya par son herault Estance vins et viandes.
Mais il fit grans dilligences de toutes pars d' assembler gens pour trouver le Jouvencel par ses païs , avant qu' il fust à l' ostel.
Ainsi s' en revint le Jouvencel par ses pas ; et , quant il fut au soir à son logeiz , le duc Baudouyn l' envoya rafreschir , celle nuyt , par aucung nombre de gens.
Et frapperent sur son logeiz et le firent crier alarme et coucher en bataille toute la nuyt ; et luy eschappa bien le tiers de ses prisonniers.
Et fut prins ung archier de la compaignie du duc Baudouin , en eulx retirant , à qui le Jouvencel dist :  « Vrayement , le duc Baudouyn nous a bien eschauffé ceste nuyt le vin qu' il nous fit boire hyer matin.
»  Et l' archier lui respondist :   «Encores ne vous reposerez - vous pas ; car il y a assez payz entre cy et l' ostel pour vous faire crier alarme.
»  Et ung des souldoyers du Jouvencel demanda à l' archier :  «Penses - tu que le duc Baudouyn nous combate entre cy que nous soyons en noz garnisons ? »   - « Je n' en sçay rien , dit l' archier ; et , se je le savoye , si ne le dyroie - je pas »   - « Si ferez ce , dist le souldoyer , ou on le vous fera bien dire.
»  Et fust dit que on geisneroit l' archier pour luy en faire dire la verité.
à quoy le Jouvencel respondit :  « Non ferez ; ce ne seroit pas honnestement fait ; il sembleroit que vous eussiez trop grant paour.
Il ne feroit pas comme loyal homme de dire ce qu' il sauroit de son party ; et on ne doit pas contraindre ung homme à faire ne dire ce qu' il sauroit de son party , ne contraindre de dire ou faire chose contre son honneur , sinon que ce feust ung crimineulx ou homme qui autreffoys eust fait quelque mauvaistié.
Ce n' est pas l' usance de la guerre.
Aussi ne vous doit - il pas asseurer ; car vous ne vous devez fier ne deffier en la parolle de vostre ennemy.
Tenez vous tousjours sur vostre garde , ainsi que doivent faire gens de guerre ; car ilz se doivent tenir tousjours pour deffiez.
»  Ce matin , se partist le Jouvencel avecques ce qui luy estoit demouré de sa proye , et tant chevaucha qu' il vint en ung logeiz prez de Crathor , environ VII lieues ; et , là , fit grans gardes et gros guet.
Et , le lendemain , quant il fut jour , ses trompettes sonnerent , et il fist monter à cheval cincquante lances que le Mareschal de Crathor mena quelque ung quart de lieue hors le logeiz , et envoya gens de toutes pars descouvrir le payz.
Puis monta à cheval , luy et tous ses gens , et envoya le cappitaine de Crathor , o tout aultres cincquante lances , droit à Crathor et , devant , grant foyson de coustilleurs et gens desarmez pour descouvrir le payz , car il ne se doubtoit plus qu' il n' avoit fait tout le voyaige ; et , aprez le cappitaine de Crathor , tous ses prisonniers et son bagaige ; et puis quelque vingt - et - cincq lances que mena le cappitaine de Sardine ; et puis le sire de Roqueton avecques tous les archiers ; puis aprez le Jouvencel o toutes ses enseignes et une bonne grosse tourbe de gens le plus serré qu' il povoit ; car à l' arrivée de la place sont les grans perilz et dangiers.
Et ainsi , comme le Jouvencel chevauchoit pour s' en aller , arriva le duc Baudouyn au logeiz où le Jouvencel avoit couchié la nuyt , et ne trouva riens , dont il fut bien courroucié , fors que aucuns de ses courreurs virent le Mareschal de Crathor , qui demouroit tousjours derriere o ses cinquante lances.
Et des gens legiers du Mareschal , qui estoient demourez darrière , virent les courreurs du duc Baudouyn et vindrent à leur maistre et dirent :  « Certes , nous avons veu gens.
Seurement , le duc Baudouyn vous chevauche .»  Et incontinent le Mareschal manda au Jouvencel qu' il fist serrer ses gens ; ce qu' il feist et les mist tous , celle nuyt , en la ville de Crathor et n' en demoura nul dehors.
Et , se n' eust esté que les gens du Mareschal virent les gens du duc Baudoyn , les garnisons , qui estoient venuz au mandement du Jouvencel , eussent logé dehors , et eust peu faire le duc Baudouyn une grosse chose celle nuyt.
Mais les courreurs du duc Baudouyn adviserent le Jouvencel tellement qu' il fut sur sa garde et ne peust le duc Baudouyn riens faire.
Et , pour ce , on ne doibt envoyer nulles gens devant , quant on va sur ses ennemyz , qui ne les envoye en tappinaige ou en maniere qu' on ne les voye point.
Le duc Baudouyn fut bien courroucié de avoir ainsi perdu sa peine et dist à ses gens :  «Se vous me eussiez voulu croire , nous eussions frappé sur les enseignes du Jouvencel , quant il tenoit l' escalle ou petit villaige de la Francheville ; car il n' estoit demouré o luy ne o ses enseignes que bien petit de gens ; et on fait aucuneffoys plus à cincq cens hommes que on ne feroit à deux mille une autreffoys.
Pour attendre noz gens advenir , nous l' avons perdu.
Et nous eussions peu faire quelque chose ; car nous estions assez gens , se nous y feussions allez , tandis qu' il estoit à tenir ses enseignes en l' escalle , à attendre ses gens à venir de courre.
Vous le eussiez destroussé , luy et ses enseignes , et puis ses gens , comme ilz retournoient de courre , chargez comme herissons , les ungs aprez les aultres ; vous en eussiez eu tel marché que eussiez voullu.
Car il n' est tel , quant gens vont courre en pays , que de frapper sur les enseignes ; car tout va au gaing et ne demeurre que peu de gens à l' escalle.
Mais je n' en ay peu estre creu ; et failloit attendre Gaultier et Guillaume à venir ; et , tandiz que le chien chye , le loup s' en va au boys.
»  Or s' en retourne le duc Baudoyn par ses petiz pas , travaillé et desplaisant.
Et retournons au Jouvencel , lequel festoya tous les chevaliers , escuiers et cappitaines qui estoient venuz à son mandement , grandement et notablement.
D' une question qui se meust pour ung butin d' ung prisonnier.
Ainsi , comme ilz se raffraischissoient à la ville , vindrent plusieurs debatz de butins et d' autres choses par devant le Jouvencel.
Et , entre aultres , vint le debat d' ung bon prisonnier , lequel estoit eschappé au retour , la nuyt que le Jouvencel coucha à Francheville.
Ainsi qu' il s' en alloit , aucuns des gens de la compaignie du Jouvencel , qui venoient encores de leur adventure , le rencontrerent et le prindrent et disoient qu' il estoit leur acquiz.
Ceulx qui l' avoient perdu disoient que non et qu' ilz ne le devoient point perdre.
Beaucoup de raisons furent aleguées d' une part et d' autre ; et , en conclusion , il fut dit par le Jouvencel et autres , tant de gens de guerre que de gens de justice , qu' il estoit à ceulx qui l' avoient recouvré et qu' ilz avoient fait grant service à toute la compaignie de l' avoir repriz.
Car , s' il s' en feust alé , il eust peu estre cause de les faire destrousser ; il eust adverty les ennemiz et dit toute la convine du Jouvencel.
Pour ce , fut dit que , tant qu' on est sur les champs et en payz de guerre ou prez de ses ennemiz , que chascun garde son prisonnier ; car qui le pert de veue , depuis qu' il est hors des barrieres et des escoutes , il est gaigné et acquiz à cellui qui le treuve , pour les grans inconveniens qui en pevent advenir.
Mais , en payz de paix , ung homme qui perdroit son prisonnier , il le peult poursuir par toute l' obéissance de son party et quelque temps qu' il y ait qu' il l' a perdu ; car c' est son meuble.
Si ung homme de son party l' a trouvé et il l' ait prins et gardé , cellui à qui il est eschappé n' en doit payer que les despens ; car tous ceulx d' ung party sont tenuz à le faire les ungs pour les aultres.
En payz de paix , il ne peult faire prejudice au pays ne au party , et , en pays de guerre , il en peult venir trop de maux , et ung bien particulier ne doit estre preferé au bien publique.
Pourquoy est dit que tel prisonnier ainsi recouvré demourra à celluy qui l' a prins.
D' aucuns debatz qui se meurent à cause d' aucuns prisonniers.
Ung autre debat vint par devant le Jouvencel d' ung homme d' armes du party du duc Baudouyn , qui avoit esté pris en ceste course , et , ainsi qu' il arrivoit à Crathor , il dit tout bas à ung de la garnison qu' il congnoissoit :  «Mon maistre n' a point pris ma foy.
»  Lors l' homme de Crathor dist à l' homme d' armes du duc Baudouyn :  « Donne - moy ta foy.
»  Lequel la lui donna.
Et , sur ce , l' homme d' armes de Crathor , qui fut le plus fort , le osta à ne sçay quelz compaignons qui le menoyent , et le emmena.
Et en le emmenant il dist à l' homme d' armes de Crathor :  « Il en y a encore ung qui vault mieulx que je ne fais , à qui on n' a point demandé sa foy .»  Et lui bailla enseignes telles que l' homme d' armes de Crathor le sercha tant qu' il le trouva dedans la ville de Crathor et pareillement prist sa foy.
Le debat en vint devant le Jouvencel , et fut la chose fort plaidoyée d' une part et d' autre ; et fut trouvé que les prisonniers n' avoient point donné leur foy.
Ainsi furent adjugez ; l' ung à l' homme d' armes de Crathor , c' est assavoir celluy qu' il avoit osté à ceulx qui l' avoient priz , hors l' entrée de la ville et hors les barrières ; et celluy qu' il eust assermenté dedans la ville fut adjugé au cappitaine de Crathor.
Et , pour ce , n' oublient pas les compaignons d' assermenter leurs prisonniers quant ilz vont aux champs ; si seront que saiges.
D' une autre manière de debat.
Ung autre debat vint devant luy d' ung homme d' armes de sa compaignie , qui estoit proprement de sa maison , lequel fut à butin de sept à huit de ses compaignons en ceste course.
Ainsi que ilz courroient payz , ilz rencontrerent les ennemiz et escheut que cest homme d' armes print ung très bon prisonnier et avecques ce gaigna chevaulx et argent.
Ainsi qu' il chevauchoit , rencontra une autre bande de l' armée du Jouvencel , où il s' abutina.
Et , pour faire brief , ce jour il se abutina à IIII ou V bandes , et en chascune bande avoit VII ou VIII ou X hommes ; et toutes les bandes gaignerent peu , excepté luy.
Mais tant plus eust gaigné et plus eust perdu ; car il convint qu' il fit bon à toutes les bandes où il s' estoit abutiné de son butin.
Car la première bande voulut avoir part à tout ce qu' il avoit gaigné et voullurent que son gaing fust departy à six ou sept qu' ilz estoient , et disoient qu' il n' avoit pas puissance de abutiner les autres en leur part.
Pareillement voulurent toutes les aultres bandes qu' il leur fist bon le butin qu' il avoit gaigné.
Il ne le dit à nul qu' il eust aucun abutiné avecque lui ; mais s' abutinoit à tous , pensant qu' il deust avoir butin en tous les butins où il se boutoit , et pensoit pas qu' il deust faire à tous part de ce qu' il gaigneroit.
Et , par ce , fut condempné à faire le butin bon à tous.
Ce qu' il avoit gaigné se pouvoit monter à deux mille escuz ; et fallut qu' il les doublast cincq foys et qu' il aportast ces deux mille escuz à tous les butins , où il s' estoit abutiné.
Ainsi se monta à la somme de X mille escus qu' il fut contraint de faire bonne.
Mais , pour ce qu' il estoit homme de bien , chascun eust pitié de lui et fut quitte seullement pour ce qu' il avoit gaigné.
Ainsi il ne gaigna riens par sa convoitise.
Et icy est la fin de ce dix - neufiesme chappitre et après s' ensieut le vingtiesme.
unmatched quote   SECONDE PARTIE , CHAPPITRE XX.
Comment , après la prinse de Francheville et des prisonniers , les cappitaines , chevaliers et escuiers prindrent congié du Jouvencel en le mercyant de ce qu' il les avoit fait gaigner.
Comment il fist venir devant lui tous les prisonniers qui prins avoient esté à la course dessus dicte , et voult que les nobles et gens de guerre et ceulx des villes fermées payassent rançon et que tous les autres fussent delivrez , en leur remonstrant que doresenavant fussent bons et loyaulx au Roy et eulx porter comme vrays subgects doivent faire , et ainsi leur donna congié.
Aprez ces jugemens fais , les cappitaines , chevaliers et escuiers prindrent congié du Jouvencel , du cappitaine de Crathor et autres gens de bien , qui estoient à la ville , et remercièrent le Jouvencel de ce qu' il les avoit fait gaigner , et lui dirent qu' ilz estoient tousjours à son commandement et , toutes les foys qu' il lui plairoit les mander , qu' ilz seroient tousjours prestz et appareilliez de venir.
Et , au departir , parla à tous les cappitaines , chevaliers et escuiers qui estoient là , et appointa d' envoyer querir tout le peuple commung qui avoit esté prins en ceste course , et de le delivrer , excepté les nobles et toutes gens de guerre et ceulx des villes fermées qui faisoient guerre.
Et leur dit les parolles qui s' ensuivent :  « Mes amiz , obéissez au Roy , nostre souverain seigneur , à qui vous estes , et à ses commis ; et vous en allez chascun chieux soy.
Et je ne vous demande aultre chose et me suffist de vous avoir monstré que le Roy , vostre souverain seigneur et le mien , a bien puissance de vous aller querir et de vous pugnir , se vous lui desobéissez , et que le duc Baudouyn ne son Roy n' ont point puissance de vous en garder.
Et luy povez dire :   “ Puisque vous n' avez puissance de nous garder et garantir , il fault que nous paions le tribut à cellui à qui nous le devons payer.
Nous sommes gens tributaires et ne sommes pas gens de deffence.
Et , puisque vous nous avez mis en vostre obéissance et subgection et que par force vous nous tenez et possidez , deffendez - nous ; car force nous est que nous payons le tribut à ceulx qui ont la puissance.
”  Et vous ne vous greverez gueres à dire ces parolles ne à les faire de fait , pour ce que vous ne pourriez donner provision au contraire et aussi que de droit vous estes tenuz de ainsi le faire.
Mais le Roy , vostre souverain seigneur et le mien , ne vous requiert pas de dire plus avant ad ce que voz ennemyz et les siens peussent trouver occasion de vous en faire mal , et ne vouldroit requerir aucun de son dommaige.
Mais les parolles que je vous ay dictes sont bien pour vostre dommaige excuser , affin que puissez payer au Roy le tribut qu' il lui appartient.
Il veult bien mettre Dieu et la raison devers luy et avoir l' amour de ses bons subgez et loyaulx amis.
Pour ce , faictes pour luy ce que vous pourrez , et il employera son corps , sa vie et toute sa chevalerie et le surplus de tous ses biens pour vous mettre hors de la main de ses ennemyz et des vostres.
»  Ainsi donna congié ad ce peuple , qui s' en alla.
SECONDE PARTIE , CHAPPITRE XXI.
Comment deux gentilshommes vindrent au Jouvencel et lui demanderent congié de combatre , l' un à pié et l' autre à cheval , contre deux des gens du duc Baudouin ; et comment , à grant requeste de gentilzhommes , leur donna , combien qu' il n' en estoit pas bien content pour les inconveniens qui en pourroient advenir , deduitz et remonstrés par le Jouvencel en ce present chappitre ; et d' aucuns stilles , subtillitez et enseignemens de combatre , tant à cheval comme à pié.
Et aprez vindrent devers lui deux gentilzhommes qui lui demanderent congé de faire armes , l' ung à cheval et l' autre à pié ; lequel congié il refusa.
Mais , par force de requeste de chevaliers , escuiers , dames et damoiselles , il fut contraint de leur donner , et dist que c' est une chose qui n' est point à faire , sinon sur soy deffendant ; et , se n' eust esté que ces deulx gentilzhommes estoient requiz de ce faire de leurs ennemyz , pour rien ne s' i fust accordé ; car on pourroit donner aucune folle oppinion à ung homme , quant il est requiz , s' il ne respondoit.
Touteffoys le Jouvencel dit que jamaiz n' en donneroit congié à homme et que ce sont choses deffendues et qui ne se doivent point faire.
Premierement , ceulx qui le font vueillent oster le bien d' autruy , c' est assavoir leur honneur , pour se attribuer une vaine gloire qui est de petite valleur ; et , en ce faisant , il ne fait service à nul , il despent son argent , il expose son corps pour tollir la vie ou l' onneur à cellui à qui il a à besongnier , qui lui vient à petit de profit ; tant qu' il est occupé ad ce faire , il laisse à exploicter la guerre , le service de son Roy et de la chose publique ; et nul ne doit exposer son corps , sinon en euvres meritoires.
Aprez ces demonstrances , les deulx gentilzhommes le requirent de conseil et d' aide ; à quoy il respondist :  « Je vous conseilleray et ayderay au mieulx que je pourray pour l' honneur du party et pour l' amour de vous , puisque ainsi est qu' il fault que le faciez.
Il me semble à vous qui avez à besongner à cheval , vous devez estre armé d' ung harnoyx bon et seur ; car une lance est moult subtille et ne treuve si petite entrée que elle ne passe ; par où elle arrive , elle est sans merci.
Les plus perilleuses armes du monde sont à cheval et de la lance ; car il n' y a point de holla.
Vous povez bien avoir le bras dextre legièrement armé et le plus au delivré que vous pourrez , excepté au droit de la souriz , là où il vous fault avoir ung gaillardet puissant et souldé ; car toutes les fuittes de la lance viennent là ; et en y ont esté beaucoup de gens perduz.
Oultre , vous devez avoir bonne veue ; car , sans cela , vous ne pourriez riens besongner ; et le surplus bien couvert.
Vous devez courrir froidement et avoir cheval loyal et hardy , qui ait bonne puissance et aille doulces alleures.
Vous ne devez ja souhaictier ne convoittier d' avoir grosse lance ; car , se vous avez grosse lance et vous actaingnez vostre adversaire sur le bas et il vous touche sur le hault , une moindre lance que la vostre vous renversera ; et communement vous ferez meilleur coup d' une lance moyenne que vous pourrez bien manier , que vous ne ferez d' une grosse lance pesante qui vous dessiège de vostre selle.
Elle vous fait haulcier le bras et vous desarme ; pour quoy n' en povez pas donner si grant coup ; vostre cheval ne la chasse pas si bien comme il fait une lance moyenne ; vous n' en courrez pas si beau , si puissamment ne si afusellé comme de la moyenne , ne n' en assegnez pas si bien.
Je vous advertiz que , moy estant jeune , je vy deux hommes d' armes faire rencontre de lance où l' ung osta à l' autre sept foys la visière de son armet de la pointe de sa lance ; et , se n' eust esté ung ancien homme d' armes , qui là estoit , et se advisa dès le second coup que celluy qui courroit contre son amy estoit un moult adextre homme et que son amy estoit en dangier de sa lance , je croy fermement qu' il eust esté tué.
Et le conseil qu' il lui donna fut qu' il lui fist oster les vervelles , qui tenoient la visière de son armet , et la fit attachier à une esguillette et o de la cire , et lui souffisoit seullement qu' elle tenist pour le gallop du cheval.
Et , toutes les foys que son adverse partie le rencontroit , il lui donnoit tousjours à la visiere de l' armet sans faillir , et , pour ce qu' elle ne tenoit guere , l' autre l' emportoit et sa lance ne prenoit point.
Et l' ancien hommes d' armes demandoit tousjours , au tour , de la visière de son homme et puis la lui remettoit comme devant.
Et ainsi cellui qui courroit contre luy vit bien qu' il perdoit sa peine et fallut qu' il advisast de donner autre part.
Et , pour ce , se vous voyez que vostre adverse partie ait tousjours l' oeil de donner en aulcun lieu , rompez lui son propotz , se vous povez.
Et , se c' est en la veue comme l' autre , vous y povez donner semblable provision.
Et , se vous aviez vostre entendement de donner tousjours à vostre adversaire en ung lieu et vous veissiez qu' il y donnast provision , pareillement devez changer propos ; car j' ai veu beaucoup de gens , pour tousjours se amuser à faire une chose , estre deceupz et leur en advenir mal.
Et , quant à vous qui voullez combatre à pié , je vous conseille estre armé le plus legier que vous pourrez , mais que vous soiez couvert.
Vous n' avez à craindre que le giet de la lance ; vous avez vostre pavoix ; mais encore y a ung autre remedde : jettez vostre lance le premier , se vous povez , et la suivez de prez et , se vous trouvez vostre homme entibardé de sa lance et de son pavoix , ainsi vous eschevez le gect de sa lance ; et si sera bien empesché de se deffendre , quant il vous verra si prez de lui.
Cela fait , se à l' arrivée vous y povez trouver aucun avantaige de faire ung bon coup , faictes le y.
Au surplus , combatez froidement et gardez vostre alaine tant que pourrez sur toute chose , et , quelque chose que vous faciez , ne vous eschauffez point et pensez que vostre ennemy a plus grant paour que vous.
Et , se vous sentez aucunement lassé ou affoibli d' alaine , pensez qu' il est encores plus las et plus malmené que vous ; et tousjours reputez vostre vertu plus grant que la sienne.
Car je vous certifie que , en cela , le povoir des gens est tel comme ilz se donnent.
Mes enfans , c' est ce que je vous sauroye pour ceste heure conseiller , sinon que je vous prie , si Dieu vous donne grace d' en saillir à vostre honneur , que vous ne vous y bouttez plus ; car c' est une chose qui ne plaist gueres à Dieu.
Quant au monde , s' il vous en prent mal , on n' en pourroit dire nul bien ; et , s' il vous en prent bien , chascun aura envie sur vous.
Car armes sont de telle nature que les ungs y sont envieulx sur les aultres en deux manières ; aucuns ont envie et desplaisance de la vaillance et prosperité des aultres , qui est bien contre raison et fort à blasmer ; les aultres ont envie de vaillamment exploicter leur corps pour garder amour , charité et justice et pour deffendre leur proesine ; et ceste envie de bien faire n' est pas à desprisier , mais à prisier , et doit mieulx estre appellée bonne jalousie que envie.
Mais ces armes desplaisantes que voullez faire ne sont fondées sur aucune bonne querelle ne pour faire service à Dieu ne à homme , et l' envie que on y a ne vault riens ; car elle procede d' orgueil ou d' autre vice ; et l' autre envie procede de loyaulté et pour deffendre droicture.
Et croy que ceulx qui se y exploictent loyaument en sont louez en ce monde et en l' autre.
»  Ces armes furent faictes et acomplies , la mercy Dieu , tellement que chascun en saillist à son honneur , tant amiz que ennemiz , par la bonne conduicte du Jouvencel.
Et , aprez ces armes faictes , ung des gens du duc Baudouyn somma ung de ceulx du Jouvencel de lui tenir sa foy et disoit qu' il l' avoit assermenté en une besongne sur les champs où ilz se estoient trouvez.
Et l' homme du Jouvencel dit que non.
Sur ce , fut requis le Jouvencel d' envoyer un sauf - conduit à l' homme du duc Baudoyn ; ce qu' il fit.
Et , l' homme du duc Baudouyn venu , il somma et requist l' homme du Jouvencel de sa foy et luy dist :  « J' ay eu vostre foy et vous prinz le mardi gras , quant vous venistes courrir devant Escallon , et vous emportastes le lart.
»  Et l' homme du Jouvencel lui respondit :  «Vous me pristes voirement et me rendiz de paour de mort ; mais oncques je ne vous donnay ma foy ne aussi vous ne la me demandastes pas.
Et , ainsi que vous me teniez , vous ou deux ou trois aultres , noz gens se trouverent ensemble et tournerent sur vous et vous en allastes et je demouray et m' en vins quant et les gens de mon party , et aultre chose n' y eust entre vous et moy.
»   - «Voulez - vous dire , dit l' homme du duc Baudouyn , qu' il n' y eust aultre chose ? »   - «Non , dist l' homme du Jouvencel.
»   - «Voullez - vous dire , dist l' homme du duc Baudouyn , que vous n' estes mon prisonnier et que vous ne me ayez donné vostre foy ? Que voulez - vous dire sur cecy ? »   - «Je ne vueil rien dire , dit l' homme du Jouvencel.
»   - «Et je vueil dire , dist l' homme du duc Baudouyn.
»   - «Vous direz ce qu' il vous plaira , dist l' homme du Jouvencel.
Je vous orray voulentiers.
»   - «Que allez - vous dissimulant ? dist l' homme du duc Baudouyn ; je vous ay prins et estes mon prisonnier et m' avez donné la foy.
»  Dist l' homme du Jouvencel :  «Je ne donnay oncques foy ne promesse ; il est vray que vous me pristes et que vous me laissastes.
»  Puis l' homme du duc Baudouyn dist :  «Se vous voullez dire que ne vous aye prins et que je n' aye eu vostre foy , véez - là mon gaige ; et vous requiers , Monseigneur , dit - il au Jouvencel , que vous m' en faciez justice.
»  Et l' omme du Jouvencel dist à son maistre :  «Monseigneur , vous plaist - il que je lui responde ? »  Et il dist :  «Oil.
»  Et adoncques l' homme du Jouvencel leva le gaige.
Sur ce , le Jouvencel tint conseil et fut jugié que le gaige y estoit pour ce qu' il n' y avoit point de preuve ne d' ung costé ne d' autre , sinon de leurs corps.
Touteffoys , au conseil , il fut dit que l' homme du duc Baudoyn avoit dit aprez toutes parolles à son adverse partie :  « Voulez - vous rien dire sur cecy ? »  et sembloit par ceste parolle qu' il eust bien voulu que sa partie adverse eust dit quelque chose à quoy il se peust estre pris.
Car , aprez toutes parolles , lui demandoit :  «Voulez - vous riens dire sur cecy ? »   - «Sans faulte , il avoit envie qu' il parlast ou fist une parolle d' abondance ; car ceste parolle donna coulleur à vostre homme de parler , dist ung des conseillers du Jouvencel.
Et sembloit qu' il ne sceust pas bien qu' il deust respondre , se n' eust esté ceste parolle.
Ainsi sembloit que l' homme du duc Bauldouyn l' eust dicte pour le faire parler.
»   - «Il est vray , dist chascun des aultres conseillers.
Le moings que on peult parler est le meilleur ; car aucuneffoys une parolle superflue fait beaucoup de mal et donne à penser aux gens beaucoup de choses.
»   - «Or ça , dist le Jouvencel , nous ne saurions deviner les pensées des gens.
Dictes ce que est à faire.
»  Sur ce , fut dit que on bailleroit jour de combatre et que on les fist appeller.
Ainsi fut fait ; et fut dit que on leur assignoit jour à quarante jours de là ; et , sur ce , demanderent conseil les deux parties ; et fut debatu si on leur devoit bailler ou non.
Il fut dit que oil , et leur fut baillié conseil d' une part et d' aultre.
Et en y eust qui se voulurent excuser qu' ilz ne seroient point du conseil du duc Baudoyn , c' est à dire de son homme ; ausquels il fut fait commandement , de par le Jouvencel , de le conseillier bien et loyaulment et leur en fit faire le Jouvencel le serment en sa presence.
Et ilz respondirent :  «Monseigneur , puisqu' il vous plaist , nous le conseillerons loyalment ; mais nous eussions plus voulentiers conseillié nostre amy que nostre ennemy.
»   - «Or allez , dit le Jouvencel , et vous y gouvernez bien.
»  Et ilz respondirent :  «Puisqu' il vous plaist , comme s' il estoit nostre frere , nous le conseillerons.
»  Puis après l' homme du Jouvencel vint devers son maistre et le requist qu' il le voulsist conseillier.
Et il lui respondist :   «Je ne vous conseilleray point ; car je suis juge.
Mais je vous bailleray voullentiers du conseil.
»  Et chascun mist peine de soy aprester tellement que au jour fut prest chascun.
Et , ce jour , en la presence du Jouvencel , les parties vindrent pour faire le serment sur le corps de Nostre - Seigneur.
Et , quant le Jouvencel vit le corps Nostre - Seigneur , il luy prist une pitié , en disant :  «Il fault que ung de ces deux chrestiens soit parjure en la presence de nostre Createur ; et n' y a point de faulte qu' il ne faille que l' ung des deux ne le soit.
»  Et dist à soy - meisme :  «Je voy aller à dampnation et à deshonneur l' ung de ces deulx.
Et , se je povoye mettre remede , je le feroye voulentiers.
»  Et sur ce dist :  «Mes amyz , véez - cy nostre Createur sur quoy il fault que vous jurez ; vous devez avoir grant paour que pour la mauvaistié de l' ung ou de l' autre il est yci apporté ; et , pour ce , pour l' honneur de luy , depportez - vous de ce serement ; car celluy qui a meilleur droit doit avoir grand paour.
Or regardez celluy qui a tort , en quel estat il peult estre , qui voit yci la perdicion de son ame et de son corps devant tout le monde.
Et , pour ce , vous pourriez tous deux craindre la honte du monde.
Vecy que je vous feray : je mettray cincq cens escus yci sur le champ en la main d' ung homme de bien ; et combatez à qui les aura , sans faire serement.
Et c' est plus que la finance pour quoy vous combatez ne se monteroit.
»  Et ilz respondirent tous deux qu' ilz estoient prestz de faire ce qu' il luy plairoit leur commander , fors que l' homme du Jouvencel lui dist :  «Monseigneur , je combatray tousjours comme deffendeur , s' il vous plaist.
Je ne suis pas icy venu à ma requeste ; je y suis venu pour deffendre mon honneur et ma chevance.
Je suis encores prest de gaigner cincq cens escuz et de deffendre mon honneur , se je puis.
»  Et l' aultre respondist :  «Je veulx bien gaigner honneur et chevance , s' il plaist à Dieu le me octroyer.
»  Ainsi combatirent à tout oultrance et n' y eust riens reservé , fors le serement et que l' ung ne l' aultre ne payeroit que sinon les cincq cens escus que le Jouvencel donnoit.
Puis fut crié aux quatre coings de la lice par trois foys :  « Or ouyez.
On vous fait assavoir que aujourd' uy est la journée qui vous a esté assignée .»   Et furent appellez par leurs noms.
Puis fut fait crier par le Jouvencel , lieutenant du Roy , que homme ne fut si hardy de parler ne de faire signe sur peine de la hart.
Et ilz entrerent en leurs paveillons.
Et ainsi qu' ilz entrerent , les mareschaulx et gardes du champ leur firent faire serement qu' ilz ne se aideroient riens de charroy ne de baston , qui ne fut de veue et de congneue , et qu' ilz n' auroient alesnes , pouldres ne choses mussées qui ne feussent à la congnoissance des mareschaulx et gardes du champ.
Puis furent ordonnez quatre gentilzhommes d' armes armez de tous harnoix , chascun sa hache au poing , pour escouter quant l' ung ou l' autre diroit le mot et pour faire raison à chascun.
Et , quant ilz furent devant leurs paveillons , le herault vint comme devant et cria par trois foys :  « Laissez - les aler ; faictes voz devoirs.
»  Ainsi les deux hommes d' armes saillirent de leurs paveillons et getta l' homme du Jouvencel sa lance le premier , combien qu' il se tenist pour deffendeur.
Mais il n' est pas dit que ung deffendeur ne puisse bien frapper le premier , s' il y voit son avantaige.
Il suivit sa lance comme ung bon homme d' armes doit faire , ainsi qu' il avoit veu faire à l' homme d' armes que le Jouvencel avoit conseillé devant luy et luy en souvint pour ce qu' il en estoit bien pris à l' autre de l' avoir fait ; et suivit sa lance de si prez qu' il trouva son adversaire empeschié de sa lance , de son pavoix et de sa hache , tellement qu' il ne s' en peust oncques despescher , et lui donna de bons coups avant que l' autre peust mettre remede à son fait.
Touteffoys l' autre estoit puissant homme de corps plus que n' estoit l' homme du Jouvencel.
Mais nonobstant faillist - il qu' il perdist sa hache , pour se demesler de son pavoix et de sa lance qu' il n' avoit peu gecter.
Et lui donna l' homme du Jouvencel sur les mains tellement que la hache jusques à terre chust.
Si mist l' homme du duc Baudouyn la main à l' espée ; car c' estoit tout ce dont il se povoit aider.
Et tousjours cuidoit approucher de son adversaire ; mais il ne povoit ; car tousjours l' autre besongnoit o la pointe de sa hache.
Et tellement dissimula l' homme du Jouvencel , en deboutant tousjours son ennemy de luy et en gardant son aleine , que ung coup l' homme du duc Baudouyn mist le pié jusques bien prez hors de la lisse , et fut demandée justice par les amis de son adversaire ; et les quatre escoutes du champ prindrent les deux champions jusques à tant que le jugement en fut fait.
Et fut trouvé que le pié n' estoit que sur le bort et ne passoit point oultre.
Et , s' il eust esté trouvé qu' il fut passé oultre , il eust eu le pié coupé ou se fut rendu.
Puis furent remis en l' estat en quoy ilz estoient et leur laissa l' en faire.
Et chascun fit son effort , comme par avant.
Touteffoys l' homme du Jouvencel dissimula tousjours et alla et vint tant parmy la lisse en combatant son homme , que le soleil fut couché.
Et , sur ce , ses amyz demanderent justice en disant qu' il avoit vaincu son homme et qu' il avoit protesté en entrant au champ qu' il combatroit comme deffendeur.
Et combatoient à toute oultrance , sauf que le Jouvencel ne voulust point qu' ilz feissent le serment et voullut payer la finance à qui la gaigneroit.
Et disoit qu' il avoit gaigné pour ce qu' il estoit deffendeur et que l' autre le devoit conquerir dedans soleil couchié , ou autrement il le tenoit pour vaincu.
Et disoit par ces raisons qu' il auroit l' honneur et l' argent.
Sur ce , la chose fut mise en conseil et fut debatu d' une part et d' autre.
Et fut dit , puisque l' homme du Jouvencel avoit combatu comme deffendeur et l' autre ne l' avoit desconfit dedans le soleil couchant , que l' honneur et l' argent luy demouroit.
Nonobstant le Jouvencel fit grant honneur à l' homme du duc Baudouyn pour ce qu' il estoit venu combatre devant luy et le mena soupper avec luy et luy donna ung très bon cheval ; car il avoit combatu bien et vaillament.
Mais nonobstant il ne fut pas content et se plaingnist au duc Baudouyn , lequel lui dist qu' il avoit tort et que , puisque son adverse partie estoit deffendeur , il le devoit oultrer dedans le soleil couchié , ou aultrement il perdoit sa cause.
SECONDE PARTIE , CHAPPITRE XXII.
Comment le duc Baudouyn envoya toute sa puissance , cependant que les armes se faisoient devant le Jouvencel , et entra ou païs de ses ennemis à grosse compaignie de gens d' armes et exilla et destroussa gens de guerre en logis et autrement ; et comme il vint mettre le siège devant une ville nommée Aslonne et la prinst d' assault ; et le premier homme qui y entra fut ung varlet de chevaulx , dont vint grant question pour sçavoir si on le devoit anoblir ou non.
Aprez ceste bataille faicte , il sembla au duc Baudouyn que le Jouvencel estoit amusé à veoir faire armes et à faire du seigneur et qu' il ne lui souvenoit plus de la guerre.
Et entreprit de chevauchier et manda toute sa compaignie et puissance ; et de longue main avoit envoyé querir gens devers son roy pour luy faire quelque bon service.
Et , quant il eust son armée bonne et grosse , il entra ou payz de ses ennemyz et exilla payz et destroussa gens d' armes en logeiz et aultrement , qui ne s' en doubtoient point.
Et tant chemina par ses journées qu' il vint mettre le siège devant une ville qui avoit nom Aslonne.
La ville n' estoit pas des plus fortes et ne doubtoit point ; et la trouva despourveue de gens et promptement la batist et desempara les avant - murs.
Et , si peu de gens qu' ilz estoient dedans , firent une saillie dont ilz furent reboutez bien lourdement.
Et pour l' esmeute de ceste saillie les gens du duc Baudouyn se gecterent dedans les fossez et donnerent l' assault tellement qu' ilz entrerent dedans ; car il y avoit si peu de gens qu' ilz ne la povoient deffendre.
Et entra ung varlet de chevaulx le premier dedans la ville , dont il fut fait grant feste et fut dit de prime face que le duc Baudouyn le devoit ennoblir et faire chevalier et lui donner grans rentes.
Et , sur ce , le duc Baudoyn assembla son conseil et fut la chose bien debatue d' une part et d' aultre ; et pour conclusion il fut dit que le duc le devoit bien avoir pour recommandé et lui faire des biens et encores le devoit ennoblir pour le povoir que son roy lui avoit donné , mais que chevalerie est trop grant chose et doit estre donnée en bataille ou au Sainct Sepulcre pour l' honneur de Nostre - Sauveur Jhesus - Crist , et que en assault chevalerie ne se doit pas donner , sinon à ceulx qui en sont extraictz d' ancienneté et que leurs predecesseurs l' ayent desservie et soyent nobles d' antiquité , combien que en assault et en toutes choses de guerre ung vaillant homme se doit exercer et partout peut bien faire vaillamment et dont il doit avoir honneur et louenge et estre remuneré.
Mais la droicte vaillance de l' homme est de combatre en champ là où il n' y a haye , ne buisson , ne fossé , ne fortification nulle entre deux et que on marche les ungs contre les aultres ; et congnoist l' on bien que nul ne s' en peut repentir ; car tourner le doz n' y vault riens ne la retraicte.
Quant on joingt à son ennemy , on le voit face à face , qui est grant hardement de l' attendre.
Quant on est joinct avec lui , il faut vaincre ou mourir.
Pour ce , peust l' on bien dire qu' il est vaillant qui va jusques là et a le cuer de y tenir pié ferme.
Et ceulx - là gaignent bien chevalerie de quelque estat qu' ilz soient , mais qu' ilz soient gens sans reproche et qu' ilz n' aient fait nul villain cas.
Encore di - je que un homme non noble ne peult estre fait chevalier , sinon de la main du Roy , laquelle le ennoblist en ce faisant.
Mais ung homme qui est noble de lignée ou ennobly du Roy pour sa vaillance , peut estre fait chevalier de la main d' ung simple chevalier.
Et , si ung homme non noble se faisoit faire chevalier d' autre main que de celle du Roy son seigneur naturel , le peut et doit faire prendre de son auctorité et le faire amener sur ung fumier , ses esperons dorez chaussez , et les lui faire coupper et degrader de sa chevalerie ; car chevalerie requiert et presuppose noblesse premièrement.
Ceulx qui vont à l' assault se retirent quant il leur plaist et quant les coups leur ennuyent , et en ont bien la congnoissance.
Ilz ne voient que la muraille , ilz ne voient point leur ennemy et scaivent bien que leur ennemy ne joindra point avecques eulx , s' il ne leur plaist.
Et je vous dy que la plus fierre chose de ce monde est de veoir ung bon homme d' armes viz à viz de soy et quant il n' y a riens qui le destourne de venir devers soy , fors les coups que on lui donne.
Et , pour ce , je di que c' est le principal chief de l' honneur et de la grant vaillance que la bataille et là où ceulx qui ne sont point nobles pevent acquerir l' estat de noblesse.
Mais les roys ont des preeminences que aultres cappitaines et chiefs de guerre n' ont pas , et pevent faire des chevaliers à leurs plaisances , pour porter le doré en leurs salles ou en leurs chambres , de gens enrichiz ; et ceulx là sont chevaliers de chambre , desquieulx je ne parle point ; car le roy les peult faire à telle heure qu' il luy plaist.
Ainsi fut conclud que le compaignon qui avoit esté à l' assault auroit de l' argent , mais qu' il ne seroit point chevalier.
SECONDE PARTIE , CHAPPITRE XXIII.
Comment le duc Baudoin print une autre ville , de laquelle le chasteau se tint adfin d' avoir secours du Jouvencel , lequel vint avec toute sa puissance pour les secourir ; et , pour ce qu' il ne vint pas à heure ne en ordonnance , le duc Baudouin le combatit comme il se retiroit , et furent mors et prins plusieurs de ses gens ; - comment ceulx de dedens ledit chasteau ouyrent la nouvelle de la destruction et desconfiture du Jouvencel , rendirent le chasteau et l' artillerie au duc Baudouin , leurs vies et leurs biens saulfz ; - comment le Jouvencel rallia ses gens et print une petite ville qui avoit le nom Cotre , de laquelle le chasteau se tint ; - comment il print une grosse ville nommée Escallon , où estoient deux de ses cappitaines prisonniers.
Aprez que ceste ville fut prise , le duc Baudouyn fit une entreprise et par certains moyens print une ville dont le chasteau se tenoit.
Et le Jouvencel , qui promptement lui voullust donner secours , manda à tous les seigneurs du payz qu' ilz feissent diligence de venir au secours de ceste place ; lesquieulx vindrent.
Et , quant ilz furent venuz , il marcha , luy et toute sa compaignie , jusques à quatre lieues de là , et se arresta pour attendre aucuns seigneurs qui venoient aprez luy , lesquieulx lui manderent qu' il les attendist ; et , de paour de leur faire desplaisir et qu' ilz pensassent qu' il voulloit attribuer tout l' honneur à lui , il dissimula ce jour et fit grant folye.
Car , s' il eust marché , le duc Baudouyn estoit deliberé de ne l' attendre point ; car il n' avoit point ses gens ensemble et en estoit demouré en l' autre ville , qu' il avoit prinse d' assault , une partie , et avoit une très grosse division entre ses gens.
Touteffoys , ce jour et celle nuyt , il les ralia ensemble et au second jour il saillist aux champs sur une montaigne qui estoit à deux lieues de là.
Et tenoit la montaigne en subjection un passaige par où il falloit que le Jouvencel passast et qu' il gaignast la montaigne , ou il ne feust point passé.
Et , quant les seigneurs du party du Jouvencel furent venuz , ilz dirent :  « Allons ! »  et voulurent monstrer leur magnificence , leurs grandes banières et leurs belles paintures qu' ilz avoient apportées , et dirent qu' ilz passeroient ; à quoy le Jouvencel ne peust remedier ; et fut le bruit par tout l' ost que le Jouvencel n' estoit pas ce qu' on disoit et qu' il faisoit trop de doubtes et que ses gens de frontière faisoient leurs choses sur leur advantaige.
Ainsi le Jouvencel se esmeust comme fol et dit :  «Allons ! je yray comme les aultres.
»  Ainsi marcherent pour devoir gaigner la montaigne.
Le duc Baudouyn , le conte d' Orte , messire Guillaume Bocqueton et tous ses bons amis qu' il avoit avec luy , bonnes gens de guerre et bien experimentez , congneurent bien la folie de leurs ennemyz et les attendirent de pié quoy.
Et , quant ilz furent prez d' eulx , congneurent bien leur point et veirent qu' ilz venoient les ungs aprez les aultres , et , avant qu' ilz eussent loysir de eulx joindre ne mettre ensemble , leur courrurent sus et les mirent en desconfiture et en chace.
Ilz avoient osté au Jouvencel l' avant - garde en disant qu' il n' auroit pas tousjours l' honneur , dont bien lui print.
Il estoit sur ung très bon coursier et , ce jour , il sauva beaucoup de gens.
Mais , en la fin , il lui fallust guerpir le champ et s' en aler avecques la pluspart des seigneurs qui estoient venuz en son service ; et se retirerent ensemble.
Touteffoys il en y demoura les aucuns pris et mors.
Et s' en retourna le duc Baudouyn par devant le chastel et monstra beaucoup de gens de bien qui estoient pris , par quoy ceulx du chastel congneurent que le duc Baudouyn avoit gaigné la besongne et que leurs gens estoient desconfiz.
Et , sur ce , prindrent conseil et conclurent d' eux rendre.
Et fut leur composicion qu' ilz s' en alerent , chevaulx , harnoix , or et argent ; mais ilz baillerent le chastel et toute l' artillerie qui estoient dedans et tous les prisonniers qui estoient en la place.
Ainsi advint que , pour sejourner ung jour , le Jouvencel faillist à secourrir sa place et ses gens ; et , s' il fut allé tout droit avecques ce qu' il avoit sans sejourner , il eust rescoux la place ; car la guerre requiert dilligence.
On fait aucuneffoys plus o cincq cens hommes que on ne feroit ung aultreffoys atout deux mille.
Et , en tel cas , on ne doit pas attendre homme et ne doit l' on pas attendre à demain ce qu' on peult faire aujourd' huy.
Or retournons au Jouvencel , qui est à Crathor et se mocque de ses compaignons et dit qu' il l' a eschappée belle et qu' il fault penser de soy revenger et faire bonne chière ; car la guerre aussi veult que on face bonne chière de la petite perte et commune aussi bien comme de la gaigne , et ne se fault pas attendre qu' il n' y ait des hasars.
Ung bon homme de guerre et ung vaillant homme doit estre deliberé de prendre en gré tout ce qui lui advient.
Et y vit l' on aussi joyeusement povre comme riche.
Et en effect tous les faits de ce monde sont telz qui bien les scet entendre ; car aussitost est au bout de l' an le povre comme le riche.
Ce monde n' est que ung passaige et ne peult challoir mais qu' on vive honnestement et que on ne face riens contre sa conscience.
Ceulx à qui Dieu donne des felicitez , des prosperitez , des biens et des honneurs , ilz doivent mercier Dieu des biens que il leur donne en ce monde et en l' autre ; car il est bien possible que ung homme , qui a des biens en ce monde , en aura aussi en l' autre , et aussi ceulx qui y ont des adversitez pareillement.
Le Jouvencel , qui estoit homme de guerre , ne pensa que à faire bonne chière et entreprendre sur ses ennemiz , et tant fist qu' il prist une ville qui avoit nom Cotre ; mais le chastel se tenoit , et estoit le chastel petit et n' y povoit pas grans gens.
Le Jouvencel les cuida prendre par force et se y advisa et y perdist presque tout le jour.
Et , quant la nuit vint , il mist ung guet devant la porte , ung peu plus fort que ceulx qui estoient dedans le fort.
Il n' y mist pas grant gens ; car ou chastel n' y en avoit gueres.
Et , ainsi comme vint au point du jour , les nouvelles vindrent au Jouvencel que le conte d' Orte et messire Guillaume Bocqueton venoient pour secourrir le chastel.
Tantost saillist aux champs lui et tous ses gens , fors le guet.
Et , ainsi qu' il sailloit hors de la ville pour les aller combatre , le conte d' Ortes et messire Guillaume Boucqueton entrerent ou chastel et taillerent en pièces le guet du Jouvencel et vindrent tout du long des rues , tuant et prenant gens , jusques aux portes de la ville.
Et , quant ilz furent aux portes , ilz les fermerent , de paour que le Jouvencel ne rentrast dedans la ville ; car il estoit plus puissant qu' eulx pour les combatre aux champs ou en la ville , Et ce cas advint , pour ce qu' il n' y avoit pas aux champs guet souffisant pour les arrester , et aussi pour faulte d' avoir fait une trenchée devant la porte du chastel.
Car , se , incontinent que le Jouvencel fust entré en la ville , il eust fait celle trenchée , jamaiz le conte d' Orte ne fut sailly sur son guet , ou qu' il eust eu si bon guet et si fort aux champs qu' il eust eu loysir de saillir pour les combatre.
Ce fut ung cas qui ne adviendroit mye entre cent mille ; et fut estrange chose que , ainsi que le Jouvencel sailloit hors de la ville et que tout le monde crioit :  «Aux champs ! Allons combatre nos ennemyz ! »  , ses ennemyz entrerent par la porte du chastel et vindrent à son doz lui fermer les portes.
Il fault dire que l' eure estoit bien composée ; car , si fussent entrez demye heure plus tost ou demye heure plus tart , ilz estoient en dangier d' estre destroussez et perduz.
En guerre a de grans hasars et en toutes choses ; car , où Dieu veult , il pleut.
Et ainsi fut trompé le Jouvencel.
Mais neantmoings il fut plus entalenté d' entreprendre sur ses ennemyz que devant.
Et s' en retourna à Crathor en reconfortant ses gens en leur disant que ung cop viendroit qui tout payeroit.
Et , quant il fut à Crathor , il songea qu' il pourroit faire au duc Baudouyn , qui ainsi le pourmenoit , et chevaucha et entreprint sur le duc Baudouyn deux ou trois foys ; mais rien n' y fist.
Et , une foys , le conte d' Orte et messire Guillaume Bouqueton vindrent faire une traisnée de gens , tant que le Jouvencel en ouyst des nouvelles et saillist aux champs comme homme qui estoit en si grant ardeur de trouver ses ennemyz que plus ne povoit , pour ce qu' ilz avoient du sien bien largement.
Ilz avoient myz une très grosse embusche ; et , pour ce que le Jouvencel avoit envoyé le Mareschal de Crathor et Gervaise Nardereau avecques aucun nombre de gens pour rencontrer les gens du conte d' Orte , touteffoys le conte d' Orte et messire Guillaume Boucqueton estoient venuz par trois chemins et avoient mis leurs gens en troys parties et puis se trouverent tous ensemble à ung certain lieu ; et le Jouvencel n' avoit envoyé que ung certain nombre de gens pour combatre la tierce partie , et luy sembloit que ce pou qu' il y envoyoit les trouveroit plus tost qu' il n' eust fait o toute sa puissance , et qu' ilz estoient assez selon le rapport que on luy avoit fait.
Et , pour ce , demoura , lui et sa puissance , entre la place du conte d' Orte et ses gens , pensant que le conte d' Orte fut encore en sa garnison ; mais il fut deçeu ; car il estoit desja au lieu où il trouva le Mareschal et Gervaise et les destroussa.
Et furent prins ; et s' en retourna le conte d' Orte par ung aultre chemin que cellui par où il estoit venu , et ne se retira pas à la place dont il estoit party.
Ainsi le Jouvencel fut cabusé et faillut qu' il pillast pacience ; et , quant il sçeut la nouvelle , il s' en retourna à Crathor ; car aultre chose n' y peust faire.
Le conte d' Orte et messire Guillaume Boucqueton s' en alerent à Aslonne et là trouverent le duc Baudouyn , qui moult grant chière leur fist.
Puis demanda à veoir le Mareschal et Gervaise ; et tantost les firent venir.
Le duc Baudouyn leur fit grant chière et puis les rendist à leurs maistres , qui les renvoyèrent à Escallon incontinent , où ilz furent ung peu de temps , puis se mirent à finance.
Et le Mareschal plegea Gervaise et l' envoya à Crathor devers le Jouvencel pour faire leur finance qui estoit bien griefve ; car le conte d' Orte et Guillaume Bocqueton les prisoient beaucoup.
Et quant Gervaise fut arrivé devers le Jouvencel , le Jouvencel fut moult joyeux et dist :  «Gervaise , vous soyez le très bien venu.
Comment le fait le Mareschal ? »   - «Monseigneur , dit - il , il le fait très bien et se recommande à vous.
»   - «Puisqu' il est en bon point , dist le Jouvencel , et vous aussi , je ne plains point toute la perte que j' ay faicte.
»  Ainsi firent grant chière en la ville à Gervaise tous et toutes , et chascun lui offrist du sien.
Après Gervaise tira à part le Jouvencel et luy dist :   «Monseigneur , le duc Baudouyn et le conte d' Orte sont en si grant orgueil qu' ilz ne prisent ne Dieu ne homme et ont abandonné tout le payz de darrière et tous leurs gens ont tiré ès places qu' ilz ont prises , pour faire la guerre et pour gaigner.
Et , tandiz que le duc Baudouyn et son armée sont en ces villes et en ces places qu' ilz ont prises et qu' ilz sont amusez à courre et à pillier tout le monde , si vous povyez prendre Escallon , ne leur leveriez - vous pas bien la mouche ? »   - «Pleust à Dieu ! »  dist le Jouvencel.
- «Or vous taisez , dit Gervaise ; car je croy que Dieu vous aidera.
»   - «Comment ? »  dist le Jouvencel.
- «Dea ! dist Gervaise ; vous estes trop chault.
»   - «Ha ! mon amy , dit le Jouvencel , je t' en prie ne me fais plus languir ; je voy bien qu' il y a quelque chose de bon.
»  Et Gervaise luy respondist :   «Je ne vous feray plus languir.
Il est vray que le Mareschal et moy avons appointté avec ung homme de la ville d' Escallon de lui faire faire une faulce clef , dont je vous apporte l' emprainte en cire ; et il se fait fort sur sa vie de vous ouvrir une des portes de la ville.
Et , se Dieu nous donnoit la grace de prendre Escallon , leur fait yroit mal ; car vous savez bien que le payz nous ayme mieulx que eulx.
»    - «Et le chastel ? »  dist le Jouvencel.
- «Le Mareschal y est et y a beaucoup de prisonniers ; et luy semble bien et à moy aussi que se nous avions prins la ville , que nous aurions bientost le chastel ; car nous les garderions bien de nous faire comme ilz nous firent à Cotre.
»   - «Ha ! dist le Jouvencel , pour Dieu ! besongnons en ceste matière le plus tost que on pourra.
»   - «Il fault , dist Gervaise , que vous me bailliez ung serrurier le meilleur que pourrez trouver.
»   - «Le meilleur de ceste ville , c' est Tonnerre ; mais ce n' est que ung yvrongne et ne sauroit celer nostre besongne.
»   - «Vous dictes vray , »  dit Gervaise.
Ainsi se pourveurent d' ung aultre serrurier et firent faire leurs clefz et les envoyèrent au bourgeoys d' Escallon par divers et subtilz moyens.
Gervaise pourchaça la finance du Mareschal de Crathor et la sienne et alla et vint plusieurs foys à Escallon pour celle finance payer.
Il y mena le Jouvencel et toute sa compaignie et les paya tout à ung coup , ainsi que vous orrez.
Le Jouvencel et Gervaise , suivans tousjours leur entreprinse , sur le soir , quant les portes furent fermées , firent saillir par une poterne leurs gens à pié si coyement que nul ne les vit ne ouyt.
Et , quant ilz furent aux champs , le Jouvencel saillist aprez eulx et leur dist en la presence de Gervaise :  «Mes enfans , je ne vous ay point voullu dire l' entreprise et aussi ne la devez desirer savoir jusques au faire pour vostre seureté meisme ; mais vecy monseigneur de Rocqueton , pour qui je vous prie que faciez tous pour luy comme pour moy.
»  Et ilz respondirent tous que si feroient - ilz et qu' il ne leur estoit besoing de plus en savoir.
Ainsi le Jouvencel tira à part le sire de Rocqueton et luy demanda :  «Monseigneur de Rocqueton , n' avez vous pas voz guides , ainsi que je vous avoye dit ? »  Et le sire de Rocqueton luy respondist :   «Oil , Monseigneur , j' en suis saisi , et sont bonnes gens et surs , combien que je ne leur ay pas dit la verité de nostre entreprinse ; mais leur ay donné à entendre que nous allons mettre une embusche à pié devant Escallon , ainsi que le m' aviez chargé.
Pour ce , baillez charge à qui il vous plaira et conclurons yci ce que aurons affaire.
»  Le Jouvencel appella quatre hommes de bien entre les autres ; car tous ne devoient pas savoir l' entreprise ; et , avecques ce , deux guides , qui y estoient , en qui il se fioit bien ; et leur fit faire serment , puis leur declaira l' entreprise et leur dist :  «Vous vous en irez le plus secretement que vous pourrez , et gardez que vous eschevez tous les grans chemins et tous les carrefours.
Et , quant vous serez en une vallée que je ne sauroye nommer.
.
.
Monseigneur de Rocqueton , nommez la.
»   - «C' est la Bafferrière , »  dist le sire de Rocqueton.
Dist le Jouvencel :  «Vous dictes vray ; c' est cela.
Quant vous y serez , vous envoyerez quarante hommes par dixaines descendre ou fossé ; et , par le costé de devers la ville , vous entrerez ou boullevart ; car il n' y est point cloz ; et prendrez le guet sans sonner mot.
Vecy quatre crocz de fer , qui sont enveloppez affin qu' on ne les voye , que Huchon , qui est yci , vous baillera et à quatre bons compaignons avecques lui qui les portent ; et n' aura aultre chose à faire.
Aussitost que vous aurez pris le guet du bollevart , o ces quatre crocz , vous prendrez le bout du pont - leveys et tirerez à vous et l' abatrez sans point de faulte ; car vous le trouverez ouvert.
Et incontinent courrez à la porte et ne aurez aultre chose à faire que à bouter : car pareillement vous la trouverez ouverte.
Monseigneur de Rocqueton , vous vous approucherez le plus prez que pourrez , vous et toute la compaignie , en ung beau lieu secret , attendant que Dieu vous envoye quelque bonne nouvelle de noz gens ; et envoyrez encore cent hommes plus prez que vous , si vous le pouvez faire sans qu' ilz soient ouyz.
Et , se Dieu vous donne que vous entrez dedans la ville , mettez - vous au plus beau carrefour qui y soit , atout trois cens hommes , pour ralier voz gens , s' ilz estoient reboutez.
Et gardez que de là ne bougez jusques ad ce que soye à vous ; et dictes à tous ceulx que vous eslirez pour demourer avec vous qu' ilz ne vous habandonnent point sur peine de mort.
Et vous , Gervaise , vous en irez tout droit devant la porte du chastel atout deux cens hommes pour garder que nul ne se retire dedans , se vous povez , et aussi que ceulx qui sont ou chastel ne saillent sur vous.
Et advertissez bien ceulx qui sont ordonnez pour aller gaigner les tours et les murailles qu' ilz ne s' amusent point au pillaige ; car nous gaignerons assez , se Dieu plaist ; et leur dictes bien que nous sommes tous à butin ; et ceulx qui doivent aller par la ville faire l' execution ne se esquartent le moings qu' ilz pourront et ne se mettent point dedans les maisons tant que toutes les murailles et les tours soient nostres.
Car assez de gens , comme vous savés , ont été miz hors de villes et chasteaulx par deffault de gouvernement ; et , pour se amuser à cuider gaigner , ilz perdoient tout.
Or vous en allez ; et je pry à Dieu qu' il vous vueille conduire.
Et , affin que nul ne se amuse au pillaige , nous serons tous à butin.
Je m' en voys à la ville ; car je sçay bien que je trouveray tout prest à monter à cheval et mes gens aussi ; car le cappitaine de Crathor les alloit tous faire habiller , quant je suis sailly icy avec vous.
Nous nous rendrons entre nous à cheval , au petit bois qui est au dessus de la Bafferrière , et aurons bonnes escoutes ; et , aussitost que nous orrons voz enseignes , nous picquerons bien et serons tost à vous ; et ne vous en soulciez.
Les enseignes sont , ce me semble , que vous devez faire corner d' ung cor de chasse trois foys aussitost que noz gens auront gaignée la porte.
Monseigneur de Rocqueton , vous estes bon et saige et entendez bien tout et congnoissez la place et le saurez mieulx faire que je ne sauroye deviser ; je m' en rapporte à Dieu et à vous.
Faictes vostre diligence ; je m' en voys faire la mienne.
»  Sur ce point , le Jouvencel s' en retourna à la ville ; et , quant il fut à la ville , il dist au cappitaine de Crathor :   «Cappitaine , j' ay myz les gens de pié aux champs si celéement que je croy que nul ne les a veuz ne ouyz.
Monseigneur de Rocqueton et Gervaise les mainent , qui sont bons et saiges , comme vous savez.
Se Dieu plaist , nostre besongne ira bien.
»  Adonc respondist le viel cappitaine de Crathor :  «Dieu en soyt loué ! vous y avez bien pourveu ; et j' ay très bien tout appointté en ceste ville ; car j' ay myz aux portes bonnes gens et seurs que nul ne saille , s' il n' est congneu , et qu' on laisse entrer tous ceulx qui viennent de dehors , mais qu' ilz ne retournent point.
Tous voz gens sont prestz ; chascun va soupper ; dilligentez - vous d' y aller et me laissez faire ; car je garderay bien , ce me semble , qu' il ne saille , sinon ceulx que vous me direz.
Dès que vous partirez de la porte , faictes que vostre fait soit si appointé que vous n' arrestez point en chemin ; et mettez gens devant bien seurs et darrière aussi et quelques gens legiers sur les costez , affin que nulz ne s' esquartent.
»  Le Jouvencel dist :  «Vous dictes le mieulx du monde.
Je m' en vois faire ma diligence.
Je m' atens bien à vous de tout ; je sçay bien qu' il n' y aura point de faulte où vous mettrez la main.
»  Le viel cappitaine demanda au Jouvencel :  «Ne vous plaist - il pas bien que je y voise avecque vous , mais que je donne bonne provision à la ville ? »  Le Jouvencel respondist :   «Il me plaist tout quanque il vous plaist.
Je sçay que vous pourvoirrez bien à tout.
Vous estes bienseant avecques nous ; aussi seriez - vous à demourer.
Touteffoys , se Dieu plaist , la place demourra en bonne seureté , et vous povez beaucoup à ceste entreprise.
»  Le cappitaine de Crathor respondist :   «Quant vous serez sailly aux champs et vous aurez ordonné voz gens devant , je demourray derrière ; et ne vous y fault mettre aultre que moy.
Et , quant vous serez à vostre embusche , nous assemblerons tous ensemble et adviserez ce que aurez affaire.
»  Apprez soupper , le cappitaine de Crathor s' en ala à la porte et là se tint tant que le Jouvencel fust aux champs , lui et tous ses gens d' armes , et garda bien qu' il ne saillist ame , ne à pié ne à cheval , qu' il ne congneust.
Et puis dist à ceulx qui demouroient :  «Tirez la porte et gardez qu' il ne saille plus rien de la ville.
»  Et monta sur son cheval et se rendist au Jouvencel en ung champ où il faisoit ses ordonnances ; et là le Jouvencel ordonna qu' il demourroit derrière , ainsi qu' il avoit dit.
Et puis ordonna dix ou douze hommes desarmez devant pour escouter ; et aprez mist vingt lances assez longuet devant , pour et affin que s' ilz trouvoient aucuns estradeurs , qu' ilz ne peussent avoir congnoissance de la puissance qui venoit derrière.
Puis ordonna aucunes gens pour chevaucher sur les costez , qui congnoissoient bien le pays , affin que nul ne se escartast et que nul n' approuchast de lui.
Ainsi chevaucha jusques à son embusche , et là commanda que chascun tenist la bride de son cheval et que on gardast bien que nul cheval ne hennist ne criast.
Puis mist ses escoutes entre lui et ses gens à pié et dist au cappitaine :  « Mon cappitaine et mon bon amy , je vous pry que , si Dieu donne que nous oyons le cor et que nostre fait se porte bien , que vous vous tiengez à cheval avec ce que vous avez de gens darrière , affin quant nous descendrons à pié que quelques gens ne nous viennent embler noz chevaux ; et donnez bruit en aucuns endroits de la ville , affin qu' ilz ne saichent de quel costé tourner.
»   - «Comment !  dist le cappitaine de Crathor.
Me metrez - vous maintenant à garder les chevaulx ? »   - «Ha !  mon pere , dist le Jouvencel , vous povez faire trop de service en cecy.
Pour Dieu ! demourez.
»  Et le cappitaine lui respondist :  «Vous estes mon chief maintenant et , pour ce , je obéyray à tout ce que me commanderez ; car ung homme a autant d' honneur à garder les chevaulx ou moins faire , quant son chief lui commande , comme d' estre ou front de la bataille.
»  Et , pour ce , le Jouvencel dist :  «Nous serons tous à butin , aussi bien ceulx de dehors comme ceulx de dedans , affin que nul ne se amuse au fourraige.
Et ainsi je l' ay dit à monseigneur de Rocqueton.
»  Et , tandiz que le Jouvencel faisoit son ordonnance en son embusche , le sire de Rocqueton faisoit ses approuches et besongna si bien que ses XL hommes entrerent ou boullevart.
Et , quant ilz furent dedans , ilz trouverent Huchon et ses compaignons prestz à leur commandement , qui les fournirent de crocqs.
Et incontinent crocherent le pont et le abatirent et vindrent heurter à la porte , qui estoit ouverte.
Leurs cent hommes qu' ilz avoient couchiez ou fossé saillirent tantost sur le pont , et le sire de Rocqueton , qui ouyt le bruit en son embusche ; et lui vint messaige propre , qu' il avoit ordonné pour ce faire , criant :  «Sus ! sus !  noz gens sont dedans.
»  Et l' homme qui estoit chargé de corner , corna tantost.
Quant le Jouvencel ouyst le cor , il eust si grant joye de ceste nouvelle qu' il ne savoit où il estoit , et picqua de l' esperon sans cesser jusques ad ce qu' il fut au bollevart , pour la paour qu' il avoit que ses gens n' eussent à besongner et pour l' ardeur qu' il avoit de les secourir.
Et , quant il arriva au boullevart , il descendist à pié et chascun des siens à qui mieulx mieulx , et entra dedans la ville , où il trouva le sire de Rocqueton et ses gens qui combatoient bien durement et avoient bien à besongner ; car dedans Escallon avoit beaucoup de vaillans gens ; et fut bien besoing qu' il arrivast à ceste heure - là atout son armée.
à son arrivée , ses gens , qui estoient devant , prindrent couraige ; ses ennemyz se esbahirent.
Aussi amenoit - il la force avec luy et la force luy demoura.
Et , quant ilz furent dedans la ville , ilz crièrent plusieurs cris.
Les ungs crioient :  «Parvanchières !  " Les autres :   «Le Jouvencel ! Crathor ! »  et chascun faisoit le mieulx qu' il povoit ; et en sa charge chascun se acquicta.
Et le cappitaine de Crathor , qui estoit demouré aux champs et estoit rusé , chevaucha entour la ville et prins plus de prisonniers , qui s' enfuyoient par dessus les murs , à peu prez que ne le firent ceulx qui entrerent dedans.
Et s' en alla à la porte du chastel qui sailloit aux champs , et en envoya tous les chevaulx à leurs maistres à la ville et manda au Jouvencel qu' il luy envoyast des gens pour le renforcer et qu' il tiendroit les champs tellement que nul n' entreroit en la ville , s' il ne passoit par dessuz son ventre.
Incontinent le Jouvencel luy envoya des meilleurs gens qu' il eust ; car pour riens ne l' eust laissé en dangier.
Le cappitaine de Crathor estoit ung homme qui avoit beaucoup de vieilles acointances ; et peu de choses se faisoient ou païs qu' il ne le sceust.
Il ne voulut pas estre surpriz où il estoit , et fit de si grandes dilligences qu' il sceut la venue de cincq cens hommes du duc Baudouyn , qui venoient pour secourir le chastel.
Et manda au Jouvencel qu' il allast au devant d' eulx , lequel y alla et les rencontra et destroussa ; et y fut priz ung chevalier de l' ostel du duc Baudouyn , nommé messire Hemon de Rivières , lequel le Jouvencel fist amener devant le chastel avecques plusieurs aultres , et leur donna à entendre que partie de l' armée du duc Baudouyn estoit destroussée , dont ilz furent moult esbahiz.
Et , par les belles parolles du Mareschal de Crathor , qui estoit dedans le chastel , aussi pour la paour qu' ilz avoient , ilz rendirent le chastel au Jouvencel , dont le duc Baudouyn fut bien desplaisant.
Car , ainsi comme ses gens eurent baillé le chastel , il arriva o toute sa puissance et rencontra ceulx du chastel à bien un quart de lieue de là , et je ne scay quel cadet du Jouvencel , qui les conduysoit pour gaigner une hacquené et n' avoit seureté que la leur.
Quant le duc Baudouyn les vit , il les fit tous prendre et lier les jambes soubz le ventre des chevaulx et dist qu' il les feroit à tous trencher les testes.
Aussi fit prendre le cadet cosnart du Jouvencel , qui les conduisoit , et le fist mettre à finance de tout quant qu' il avoit vaillant ; dont le Jouvencel ne fist que rire et dist qu' il avoit grant envie de chevaucher hacquenée et que onques convoitise ne fut bonne.
Le Jouvencel estoit si joyeux de son adventure qu' il ne se sceust estre courroucié de la prise du cadet cosnart ne d' aultre chose du monde pour celle heure - là.
Puis le duc Baudouyn s' en retourna et mist grosses garnisons à l' encontre d' Escallon.
Dieu recompensa bien le Jouvencel de toutes ses pertes.
Pour ce fait - il bon prendre en gré tout ce que advient , pour honneur et amour de luy.
Aprez ces choses advenues , il se tira à part avecques ceulx de son conseil et demanda qu' il estoit affaire.
Chascun dit qu' il failloit envoyer devers le Roy et luy faire savoir ces nouvelles , et aussi escripre au conte de Parvenchières ; et , sur ce , furent faictes lettres dont la teneur s' ensuivent :  «Mon souverain seigneur , je me recommande à vostre bonne grace tant et si très humblement comme je puis.
Et vous plaise savoir que , la mercy Nostre - Seigneur ! ce jeudi au point du jour , XVe jour de ce moys , par le moyen d' ung de voz bons bourgeois d' Escallon , nommé Michel Dort , nous sommes entrez en vostre ville d' Escallon et , grace Nostre - Seigneur ! nous l' avons mise en vostre obéissance , ainsi que pourrez savoir plus au long par vostre herault Crathor , lequel a veu tout et a esté à la prise.
Et aultre chose , mon souverain seigneur , pour ceste heure , ne vous sauroye que rescripre , fors que je pry à Dieu qu' il vous doint bonne vie et longue et tout ce que vostre noble cuer desire.
Escript en vostre ville d' Escallon , le XVIe jour de decembre.
Vostre très humble et très obéissant subject et serviteur , le Jouvencel.
»  Et au conte de Parvanchières ce qu' il s' ensuit :  «Mon très redoubté seigneur , je me recommande à vostre bonne grace tant et si très humblement comme je puis.
Et vous plaise savoir que , grace à Nostre - Seigneur !  nous avons prins Escallon , ainsi que pourrez veoir par ce que j' en rescrips au Roy et que par Crathor le herault en pourrez savoir.
Et aultre chose , mon très redoubté seigneur , ne vous rescrips , fors que je pry à Dieu qu' il vous doint bonne vie et longue.
Escript à Escallon , le XVIe jour de decembre.
Vostre très humble serviteur , le Jouvencel.
»  Quant les lettres furent escriptes et le messaige expedié , vint Estance , le herault du duc Baudouyn , pour sommer le Jouvencel d' ung prisonnier qui estoit eschappé sur sa foy pour ce qu' il disoit que son maistre lui avoit miz une cheisne aux piez.
Et tantost le prisonnier fut envoyé querre par le Jouvencel qui lui demanda pourquoy il s' en estoit venu.
Et le prisonnier lui respondist que c' estoit pour ce qu' il estoit enferré.
Et , sur ce , le Jouvencel tint conseil et trouva que , depuis que ung prisonnier est pris en une besongne , qu' il a donné sa foy à son maistre , qui lui a sauvé la vie , qu' il est tant tenu à luy qu' il ne doit point partir d' avecques lui sans premièrement l' avoir contenté et avoir congié de luy et quictance de sa foy , sauf en deux points : le premier qu' il ait cause bien congneue pour quoy il soit en doubte de sa vie ; le second que son maistre lui tienne si mauvaise prison qu' il en perdist aucun de ses membres ; et que le tout soit bien prouvé.
Et , après ce , encore fault - il qu' il envoye devers son maistre offrir son vaillant en meuble et qu' il soit certifié par son cappitaine ; ou aultrement il n' est point quicte de sa foy.
Ainsi le Jouvencel envoya querre le prisonnier et le delivra à Estance le herault pour le ramener à son maistre.
Et Estance , qui fut bon et honnorable , vit la bonne justice du Jouvencel et luy dist :  «Monseigneur , que je ne remaine point ce povre homme ; car il a honte et paour de retourner devers son maistre pour la faulte qu' il a faicte.
Et , s' il vous plaist , vous appointerez de sa finance et je luy feray quitter sa foy.
»  Ainsi appointerent le Jouvencel et Estance de la finance du prisonnier , et le Jouvencel respondist à Estance de la somme.
Ainsi demoura le prisonnier , et Estance s' en retourna bien content.
Aprez qu' on eust despesché Estance le herault , vous fault parler de l' arrivée du herault Crathor , lequel a tant chevauchié par ses journées qu' il est arrivé devers le Roy et lui a presentées les lettres du Jouvencel , ainsi qu' il s' ensuit : c' est assavoir , ainsi que le Roy retournoit de la messe , Crathor arriva en la salle , où moult de ses gens estoient , qui congnoissoient bien que Crathor apportoit nouvelles ; et chascun se tiroit prez pour en savoir.
Et , quant le Roy entra en la salle et vit Crathor le herault et tant de gens environ luy , il dist à ung sien chambellain :  «Certes Crathor apporte quelque nouvelle ; véez comment ces gens sont assemblez environ lui.
Nous sommes si aisiez à esmouvoir de peu de chose ; quant il nous vient bonnes nouvelles , nous faisons si grant chière ; quant elles sont mauvaises , nous sommes si esbahiz.
»  Et son chambellain lui respondist :  «Vous ne povez pas faire les hommes aultres que Dieu les a fais.
Nous sommes fraelles ; nostre nature se esmeut legièrement pour le bien et pour le mal aussi ; et ceulx qui pevent avoir la vertu de constance et n' ont trop grande joye du bien ne trop grand dueil du mal et ne prisent riens les choses de ce monde , sont bien heureux ; mais il n' en est gueres.
»   - «Vous dictes vray , »  dit le Roy.
Et de vray ce Roy avoit celle constance.
Et , en ce disant , passa oultre et print les lettres de Crathor.
Et , quant il fut en sa chambre , il envoya querir le conte de Parvanchières et lui monstra ses lettres et dist :  «Il faut appeller Crathor.
»  Et , en huchant le herault , on trouva qu' il queroit le conte de Parvanchières pour lui presenter ses lettres qu' il lui avoit apportées.
Touteffoys tant fut appellé qu' il vint en la presence du Roy et bailla au conte de Parvanchières ses lettres.
Puis le Roy lui demanda de la prise d' Escallon.
Mais une foys vous l' avez oye , et , pour ce , je la laisse à tant.
Mais je vous veulx bien dire que Crathor dist au Roy qu' il estoit temps qu' il se preparast pour la saison nouvelle et qu' il avoit plus beau faire qu' il n' eust oncques et qu' il n' auroit jamais par aventure , se plus se y attendoit.
Le Roy lui respondist qu' il estoit vray et lui dist qu' il s' en allast disner et qu' il se rendist vers lui à deux heures après midi , et là il parleroit à lui et n' y auroit que son beau cousin de Parvanchières et lui.
Et le herault lui respondist :   «Sire , très voullentiers ; mais j' avoye oublié à vous dire comment le Jouvencel vous doit envoyer icy le Mareschal de Crathor et Gervaise pour vous compter le fait du payz plus au long ; car , depuis mon partement , ilz auront beaucoup aprins de nouvelles , pour ce que je partyz incontinent que la place fut prise.
»   - «Et bien , dist le Roy , si ne laisserons nous pas à debatre beaucoup de choses.
»  Ainsi Crathor s' en alla ; on cria aux queux ; et le Roy se retira à son retraict pour soy en aler disner ; et tous se retirerent pareillement.
Après disner que le Roy saillist de table , se retira en sa chambre.
La Royne y vint accompaignée de plusieurs belles dames et damoiselles , qui moult furent joieuses des nouvelles ; et firent moult grant chière et beaucoup de beaulx esbatemens , ainsi qu' il estoit de coustume.
Et , entre les aultres , une moult belle dame parla et dist au Roy :  «Sire , j' ay oy dire que vous avez ouy bonnes nouvelles , Dieu mercy ! Menez nous en la guerre ; vous en serez plus vaillant et toute vostre compaignie.
Nostre heur vous vauldra tant que vous ne sauriez penser.
»  Et le Roy respondist :   «Se tout n' estoit gaigné , ce seroit bien fait de vous y mener ; car je scay bien que , par vous et les aultres belles dames qui estes icy , tout se conquerroit.
Mais le Jouvencel a tout conquiz et gaigné ; nous n' y aurions jamais honneur.
»  Et la dame lui respondist :   «Ne vous soussiez de riens.
Pensez - vous estre ung roi sans affaire ? Nennil ; il n' en fut oncques point.
Les grans roys ont les grans affaires.
Vous trouverez encores assez où exploicter vostre corps et les vertuz des belles dames , quant vous vouldrez.
»  Et , sur ce , le Roy dist au conte de Parvanchières :  «Beau cousin , alons parler à nostre homme et vuydons les rencs ; car nous trouverons bien yci à qui parler , se nous voullons.
»  Le Roy se despartist le plus doulcement qu' il peust de la compaignie et s' en ala en son retraict.
Et là fist venir Crathor ; et debatirent , luy et le conte de Parvanchières , de beaucoup de choses ; mais , pour ce que le herault lui avoit dit qu' il devoit venir aultre ambaxade , ne conclut riens et ne lui dist seulement , sinon :  « Alez - vous en et nous saluez le Jouvencel et tous les chevaliers , escuiers et compaignons de par delà.
Et dictes au Jouvencel qu' il face dilligence d' envoyer ceulx qui doivent venir , le plus tost qu' il pourra.
»  Et , sur ce , le Roy fist baillier au herault lettres de creance pour porter au Jouvencel , et le conte de Parvanchières autres lettres.
Adoncques le conte de Parvanchières parla et dist au Roy :  « Sire , le Jouvencel et voz aultres serviteurs de par delà vous servent bien.
»  Et le Roy respondist :  «Ilz m' ont bien servi et serviront encores mieulx , se Dieu plaist.
»  Sur ce , Crathor print congié ; le Roy lui donna une robe de veloux , qu' il avoit vestue , fourrée de martres sebelines , et deux cens escuz pour les bonnes nouvelles qu' il lui avoit apportées.
Ainsi s' en retourna Crathor bien joyeulx devers le Jouvencel et les aultres gens de bien qui estoient à Escalon et leur dist :  «Messeigneurs , le Roy vous salue et vous certifie qu' il a esté bien joyeulx de l' exploict que vous avez fait , et a grant desir de vous veoir tous.
»  Il tira le Jouvencel à part et lui dist :  «Le Roy ne vous escript point , sinon une lettre de creance et monseigneur de Parvanchières une autre , tant avoient haste de me renvoyer.
Mais vous mandent que , à tout diligence , vous envoyez devers eulx ceulx qui y doivent aler.
Et ne vous soussiez ; car le Roy a plus grant haste de besongner que vous n' avez.
»   SECONDE PARTIE , CHAPPITRE XXIV.
Comment , après la prinse d' Escallon , le Roy manda au Jouvencel et aux autres cappitaines qu' il voulloit aller sur les champs et assembler toute sa puissance adfin de conquester le surplus de son royaume occupé par ses ennemys ; et comment il assiégea le duc Baudouin et la pluspart de ses gens dedens une ville appellée Cap , et se rendit le duc Baudouin à la merci du Roy , qui fut doux et begnin et l' envoya , lui , ses gens et leurs biens , et les fist conduire honnourablement.
Aprez ces parolles dictes par Crathor , le Jouvencel se retira et envoya querir le viel cappitaine de Crathor , le Mareschal , Gervaise , le sire de Rocqueton , Foulliers , Piètres , Jehan Hamon , le cappitaine de Sardine , Connin et Gallebrun , qui estoient les vielz souldaiers o lesquieulx il avoit prins son commencement et ceulx qui estoient pour l' eure avecques lui , et leur dist :  « Messeigneurs , j' ay eu tout le bien et l' honneur que Dieu m' a donné en ce monde avecques vous et par vostre moyen ; et , pour ce , je vueil conduire tousjours tout ce que j' auray affaire par vostre bon conseil ; car j' ay esperance que , ès biens et ès maulx que j' auray jamaiz , vous aurez tousjours la vostre part jusques à la mort.
Et , pour ce , je vous pry que vous me conseillez loyaument , comme tousjours vous avez fait.
Véez - cy le cas , qui est grant.
Le Roy me demande conseil de sa venue et , se je le lui conseille , il viendra.
C' est grant chose à moy de conseiller le Roy , qui ne fuz oncques de son conseil jusques à maintenant ; et aussi les choses sont avantureuses.
Et voit - on aucuneffoys le temps cler , qui après se obscursist.
Vous voyez grant entrée sur noz ennemyz ; le Roy a grant voulloir d' y entreprendre , se nous lui conseillons ; et , pour ce , je pry à tous que dictes vos oppinions et que je doy dire en ceste matière.
»  Tous à une voix dirent :  « Toutes les choses de ce monde sont soubz la main de Dieu , et des choses à venir vous ne sauriez conseillier le Roy ne vous - meisme ; et fault prendre ce que on voit.
Nous voyons que le Roy n' eust oncques si grant entrée sur ses ennemyz qu' il a de present ; et , pour ce , nous sommes tous d' oppinion et avons esté et en avons plusieurs foys parlé ensemble que le Roy doit venir.
Car on doit chassier sa bonne fortune , quant elle vient , et ne doit - on pas laisser passer le bonheur par devant sa porte sans le recueillir ; et , quant on le laisse aler , il n' y retourne jamaiz voullentiers.
Et , pour ce , faictes diligence d' envoyer devers le Roy ceulx qui y doivent aler.
»  Et il leur demanda :   «Que vous semble - il qui y doit aler ? »  L' ung d' eulx parla et dist :  «Nous avons esté tous d' oppinion que nostre vieil cappitaine y doit aller et avecques lui le Mareschal , Gervaise et Michel Dort , qui ont esté cause de la prinse de ceste ville.
»  Le bon homme cappitaine respondist et dist :  «Messeigneurs , je feroye ce que je pourroye ; mais je ne suis pas homme de court et vauldroit plus chier qu' il y allast homme qui sceut mieulx parler et remonstrer au Roy les choses que je ne feroye.
»  Tous respondirent :   «Vous les remonstrerez mieulx que homme de la compaignie ; n' en parlez plus ; vous yrez.
»  Puis le Jouvencel lui dist devant tous :  «Mon cappitaine , je vous pry , allez - y ; car vous le ferez mieulx que nul autre.
Je scay bien que le Roy adjoustera grant foy ad ce que vous lui direz.
»  Le cappitaine de Crathor se accorda et dist :  «Puisqu' il vous plaist , j' en suis content.
»  Ainsi furent despeschez les ambaxadeurs et chevaucherent devers le Roy tant qu' ilz furent devant luy.
Et , quant ilz y furent , le cappitaine de Crathor lui fist la reverence et lui dist :  « Sire , le Jouvencel et tous voz bons subjectz et serviteurs qui sont à Escalon , tant gens de guerre que gens de la ville , se recommandent très humblement à vous et à vostre bonne grace.
Et véez - cy une lettre que le Jouvencel vous envoye et une autre des gens de la ville.
»  Puis les baisa et les bailla au Roy , et le Roy les print voullentiers.
Après , le cappitaine de Crathor print Michel Dort , bourgeois d' Escallon , par la main et dist au Roy :   «Sire , véez - cy vostre bon bourgeoys d' Escalon , Michel Dort , qui a miz sa vie et son vaillant pour vous faire recouvrer vostre ville.
Et véez - cy vostre Mareschal de Crathor et Gervaise , qui grandement vous y ont servi.
»  Adonc le Roy respondist et dist :  «Il s' est grandement acquitté et c' est raison que nous le recongnoissons.
Je congnois bien le Mareschal.
Je ne viz oncques mais Gervaise ; mais j' ay bien ouy parler de lui.
Je suis bien joyeulx de congnoistre mes bons et loyaulx serviteurs , adfin de leur recongnoistre le bon service qu' ilz nous ont fait.
Or ça , cappitaine de Crathor , vous vous en yrez en la ville et vous logerez ; et puis vous en yrez devers mon beau cousin de Parvanchières , qui est par delà ; et demain , au saillir de ma messe , vous viendrez quant et lui devers moy et me direz vostre creance.
»  Ainsi se despartirent du Roy le cappitaine de Crathor et ses compaignons et s' en allerent en la ville au logeiz du conte de Parvanchières , avant que eulx loger ne autre chose faire ; et lui presenterent les lettres qu' ilz avoient du Jouvencel et de la ville d' Escalon , pareillement qu' ilz avoient fait au Roy.
Et le conte de Parvanchières les print par la main et leur dist qu' ilz fussent les très bien venuz et leur feist moult grant chière et moult grant recueil et commanda que on les allast logier incontinent et leur dist qu' ilz vensissent soupper avecques luy.
Et ilz respondirent qu' ilz le feroient très voullentiers ; et ainsi le firent.
Et au soupper devisa le conte avec eulx de la guerre , de la prise d' Escalon et de plusieurs aultres choses et fist seoir Michel Dort au bout de sa table et lui dist que tous les bons serviteurs du Roy estoient tenuz à lui faire honneur.
Et , après soupper , parlerent moult longuement le conte et le cappitaine de Crathor ; qu' ilz dirent , je ne scay.
Mais , le lendemain au matin , s' en alla le conte devers le Roy et avec luy le cappitaine et ses compaignons ; et trouverent le Roy au saillir de la messe , qui se tira à part et appella le conte et parla ung peu à lui ; et puis firent appeller le cappitaine de Crathor et ses compaignons et là ouyst leur creance.
La creance fut que le Jouvencel et tous les cappitaines et tout le payz en general desiroient la venue du Roy.
Et croy bien que le cappitaine de Crathor avoit ouvert au conte de Parvanchières aucunes entreprinses secrettes , lesquelles le conte dist au Roy.
Et , sur ce , fut appellé le cappitaine de Crathor ; et luy demanda le Roy :  « Povons - nous parler de toutes choses devant voz compaignons ? »  Le cappitaine de Crathor luy respondist :  « Oil , sire ; ce sont eulx qui sont moyens de tout.
»  Et , quant ilz eurent compté toutes leurs entreprises , le Roy dist :  « Ung roy puissant comme moy ne doit point aller par moyens ; car il y a beaucoup de dangiers.
Il ne fauldroit que ung traistre pour me faire perdre beaucoup de gens de bien et rompre mon armée.
Je vous pri , allons les bannières desployées et que chascun nous voye venir ; en ce point nous ne povons estre deceupz.
Car je suis deliberé d' y aller en personne et de n' y querir autre moyen que de Dieu.
»  Et , sur ce , le cappitaine de Crathor et ses compaignons respondirent :  «Sire , se vous avez ce voulloir et Dieu vous doint bonne vie et longue , c' est le plus seur chemin et le meilleur , puisque estes ainsi deliberé de le faire.
»  Et parla le conte de Parvanchières et dist :  «Il ne fault , sinon adviser comment , et le temps que vous pourrez estre prest.
»  Et le Roy lui dist :  «Beau cousin , faictes mander le maistre de l' artillerie pour dresser son fait et concluons le temps de nostre partement.
»   - «Dea ! dist le conte , il faut que vous ayez conseil avecques messeigneurs de vostre grant conseil ; vous ne prendrez yci la conclusion avecques nous ; nous vous en garderons bien.
»   - «Il le fault faire , dist le Roy , pour garder l' ordre du conseil , mais voz opinions y auront grant lieu.
»  Le Roy appointta certain nombre de gens pour venir au lendemain devers lui et tous les fist jurer , et prist son temps de partir et de s' en aller faire sa conqueste ; et despescha le cappitaine de Crathor et ses compaignons , et à tous fist dons.
Et , oultre les dons , aida au Mareschal et Gervaise à paier leur finance.
Il ordonna au bourgeois d' Escalon offices et le retint de son hostel.
Il retint le cappitaine de Crathor de son conseil et fist le Mareschal son escuier d' escuerie et Gervaise pannetier.
Ainsi les envoya bien contents et leur promist qu' il seroit à la my - juing à Escalon , luy et toute sa compaignie et puissance ; et fut la conclusion du conseil.
Ils s' en retournerent à Escalon devers le Jouvencel et firent le rapport tel que vous avez ouy et lui dirent qu' ilz tensissent la chose secrette , dont le Jouvencel fut moult joyeulx.
Or retournons au Roy , qui veult besongner et faire ses dilligences pour son partement ; et laissons le Jouvencel et ses compaignons qui ne somment pas.
Le Roy commanda que , le lendemain , au retour de la messe , tous ceulx de son conseil fussent devers lui ; et là commanda lettres escripre à tous les seigneurs de son sang royal qu' ilz fussent devers lui à certain jour aprez.
Auquel jour , le Roy leur remonstra ses affaires et l' entrée qu' il avoit , graces à Nostre - Seigneur , sur ses ennemyz et comment il lui sembloit que , Dieu devant , en aiant leur bon conseil et aide , il povoit à ceste heure mieulx entreprendre sur ses ennemiz que jamais.
Et , sur ce , demanda leurs oppinions.
Et tous furent d' oppinion qu' il y devoit aller ; dont il fut moult joyeulx pour le voulloir qu' il y avoit ; et desja en avoit - il donné oppinion à ses gens.
Il fist dresser son artillerie en peu de temps ; car il en estoit bien garny avant la main , aussi d' argent et de tout ce qu' il lui failloit ; et estoit ung homme qui tousjours estoit sur sa garde ; et , pour affaire qu' il eust , jamaiz il ne mettoit point plus grant subside sur son peuple.
Il avoit tousjours ung ordinaire qu' il prenoit tous les ans sur ses subjects , et mettoit cela en bonne garde tellement qu' il s' en aidoit au besoing sans aultre chose leur demander.
Il estoit bien paié de ce qu' il devoit avoir et nul n' y osoit faire fraulde ne faulte de payement.
Aussi il leur tenoit grant justice ne n' eust nul osé rompre ses statuz et ordonnances ne faire tort les ungs aux autres.
Ce roy fust en peu d' eure sur les champs ; car nul ne luy eust osé ne voullu faillir ; il estoit craint et amé de tous ses subjectz et de tous ses serviteurs et officiers tellement que chascun en sa charge fut prest au temps qu' il avoit ordonné.
Que vous diray - je ? Il fust au XVe jour de juing à Escalon , ainsi qu' il avoit mandé à ses gens.
Pour compter et racompter ce qu' il fist et dist jusques à Escalon , ce ne seroit que temps perdu ; car il ne fit que logier et desloger jusques ad ce qu' il fut là.
Et , quant il fut à Escalon o tout son ost et toutes ses finances , il eust les nouvelles de ses ennemiz et là conclud sa guerre , ainsi que vous orrez.
Et ne le fist pas plus tost pour doubte qu' il n' y eust aucun en sa compagnie par quoy ses ennemiz feussent avertiz.
Aussi on ne peut jugier les choses de loing ; et , quant on est sur les lieux , ce que l' on voit à l' ueil fait les gens saiges.
Et , aussitost qu' il eust conclud ce qu' il devoit faire , il le executa incontinent ; et tousjours le faisoit le plus saigement qu' il povoit.
Ainsi ses ennemiz ne furent advertiz de riens , et les surprint bien malement ; car il eust assiégé le duc Baudouyn , avant qu' il eust loisir de se pourveoir de riens.
Il ne sejourna à Escalon que deux jours et bailla son avant - garde au conte de Parvanchières.
Et le conte de Parvanchières ordonna le Jouvencel et toutes les frontières du pays pour chevaucher encores devant luy.
Et telle dilligence fit le conte qu' il surprint le duc Baudouin dedans la ville où il estoit , qui estoit la maistresse ville du payz et se appelloit Cap.
Et , quant le duc Baudouin le vit venir , il saillist au - devant jusques aux faubourgs dehors , lui et toute sa puissance.
Le Jouvencel , qui venoit le premier avecques toutes les frontières , descendist à pié devant le duc Baudouyn et manda au conte de Parvanchières qu' il s' avançast ; ce qu' il fist.
Et , à l' arrivée , le conte de Parvanchières vit le Jouvencel et sa compaignie à pié devant le duc Baudouyn et vit que le duc Baudouin estoit entre barrières et fossez , pourquoy lui sembla bien qu' il estoit fort à remettre dedans sa place.
Et , pour ce , descendist à pié o toute diligence pour renforcer ses gens , et conclud d' envoyer aucun nombre de gens à cheval par derrière pour donner et faire aucun bruit au duc Baudouin.
Et , quant il fut à pié , il se vint joindre avec le Jouvencel et marcherent droit à la première barrière , où il y eust des coups donnez.
Mais , pour ce que le duc Baudouyn veoit qu' on povoit venir par les costez donner à ses gens sur le derrière , il les fist retraire et habandonna bien la moittié des faubourgs de Cap.
Et le conte de Parvanchières marcha pas pour pas aprez et ne souffrist de partir nulz de ses gens ; car il veoit avec le duc Baudouin grosses gens ; pourquoy il se tint ensemble , lui et tous les siens , jusques à la venue du Roy.
Il fut midi ou plus avant que le Roy arrivast ; et , quant il fust arrivé , il sceut et vit que le duc Baudouin n' estoit point encores rebouté dedans sa place , il en eust grande joye , pensant y veoir quelque hutin , et commanda que chascun saillist à pié et que le duc fut remiz , quoyqu' il coustast.
Ainsi chascun saillist à pié de tous costez , et marcherent droit au conte de Parvanchières.
Les ungs et les autres venoient sur le costé à qui mieulx mieulx.
Et , quant le duc Baudouin vit le Roy et sa puissance et que estandars , enseignes et batailles venoient de tous costez , il dist à ses gens :  « Enfans , je voy bien qu' il fault aller en la ville ; nous ne povons plus tenir les champs.
»  Ainsi se retira le duc Baudouin si bien et si vaillamment que nul ne peust joindre sur lui et ne perdist riens.
Tantost aprez , il fust assiégé et eust une grosse puissance devant lui par la dilligence et sens du Roy , avant qu' il y peust resister.
Bien savoit venir l' armée du Roy ; mais il se attendoit qu' il deust assiéger autres places lointaines de lui , nonobstant qu' il avoit perdu toutes les places grandes et petites d' environ Cap , comme Escallon et aultres ; mais il se sentoit puissant dedans Cap et ne cuidoit point que le Roy le peust ne osast assiéger ; et non eust - il , s' il eust eu ses gens ensemble , lesquieulx il avoit miz espars en plusieurs lieux si loing de lui qu' ilz ne le povoient aider ne secourrir.
Or , fut assiégé , sa personne et ses gens despartiz ; et n' y eust plus homme qui les peust assembler ; par quoy il n' eust point de secours.
Et , pour ce , je dy que , quant gens sont en ung payz estrange , qu' ilz doivent venir tousjours à la bataille ; car en peu d' heures tous le payz est contre eulx , quant ilz se retirent ès places.
Et ainsi en print - il au duc de Sombresset en Normendie , qui estoit lieutenant pour le roy d' Angleterre.
Car , quant le roy de France vint pour entrer ou payz , aprez les treves rompues entre les roys de France et d' Angleterre par la prinse de Fougières , il se tint dedans Rouen pour garder la ville et ne tira point aux champs.
Et là le roy de France le print par le moyen des cytadins de la bonne ville qui estoient françoys.
Vray fut qu' il eust composition par le moyen du chastel et du pont de Rouen , qui estoient bien fors , avecques certaines autres places et se retira en la Basse - Normandie , en la ville de Caen.
Puis le roy de France assiégea Harefleur , Honnefleur , Bayeux et toutes les menues places d' environ ; et le assiégea dedans Caen et le mist en telle neccessité qu' il fallust qu' il rendist la ville et qu' il s' en allast hors du royaume.
Et aprez le Roy acheva de conquerir toute la duchié de Normandie legièrement ; car il n' y eust plus riens qui y peust resister.
Et , s' il fust sailly aux champs dès le commencement au devant du roy de France , il avoit bien puissance de lui donner la bataille ; et , s' il eust peu resister contre lui , le payz n' eust osé dire mot.
Ainsi il eust sauvé et gardé son payz.
Et , s' il eust esté desconfit en bataille , au moings l' eust - il perdu plus honnestement qu' il ne fist et n' eust pas eu pire qu' il eust.
Encore je vous dy que , si une nacion estrange possede ung payz , ilz ne se doibvent point laissier mengier les ungs aprez les aultres.
Or retournons au duc Baudouin et à son affaire , lequel fist maintes belles et grandes saillies ; et y eust durant le siège plusieurs grandes escarmouches et belles armes faictes d' ung costé et d' autre.
Mais le duc Baudouin n' avoit amy dehors ne homme qui grevast ne guerroyast ses ennemiz ; aussi se doubtoit de ceulx de la ville de Cap , qu' ilz ne lui feussent pas bien seurs ; et je croy qu' il n' avoit pas tort.
Il eust devant luy trois sièges et chascun siège estoit fossayé tellement qu' on povoit aller de l' ung à l' autre par fossez , sans que ceulx de la place en veissent ne sceussent riens ; devant chascun siège avoit ung groz guet moult bien fortifié contre la ville , tellement que ceulx de la ville ne le povoient grever.
Entre les trois sièges , avoit ung champ moult bel et grant , là où toute la puissance des trois sièges se venoit mettre , quant il leur venoit effroy ou qu' on crioit à l' arme.
Et si estoit ce champ si bien prins qu' il estoit en lieu où ceux de la ville ne le povoient batre de leur artillerie , et là où ilz povoient secourrir leurs guetz , se ceulx de la ville feussent sailliz sur eulx ; aussi leur artillerie demouroit à la seureté de ce champ.
Ainsi ce champ fut bien esleu et bien choisi ; mais on ne peult pas partout trouver place qui soit si à propotz.
Et , en ce cas , quant les lieux se y adonnent , il fault retirer o soy en son champ son guet et son artillerie et là attendre tout ce qui peut venir , tant ceulx de dedans la ville que le secours de dehors ; et , pour ce , le doit - on choisir le plus avantaigeux qu' on peut et le fortifier au mieulx qu' on peut.
Or vous ay - je dit la manière comment le duc Baudouin fut assiégé.
La manière comment il fut guerroyé , fut qu' il fut batu par trois lieux bien merveilleusement et lui furent ordonnez trois assaulx.
En la ville de Cap avoit ung moult bon chastel et fort et grant.
Et , quant vint que l' assault deust venir , ses gens se voulloient tousjours retirer au chastel , tant qu' il eust voullu que son chastel eust esté de plume ; car il veoit que par son chastel il estoit perdu.
Or ne povoit - il habandonner la ville ; car , s' il l' eust habandonnée , il n' eust pas logié tout son peuple dedans le chastel ne n' y eust sceu ne peu vivre , et eust fallu qu' il feust cheu de tous poins en la subjection de ses ennemyz.
Ainsi trouva en son conseil qu' il lui vailloit mieulx rendre la ville et le chastel tout ensemble.
Et fist traictié et composicion et s' en alla hors du payz , comme fist le duc de Sombresset.
Et , en peu de temps aprez , le payz fut tout conquiz et n' y eust plus de resistence.
Le Roy luy fist bailler son sauf conduit , et puis le fist venir devers luy ; et il lui fist la reverance.
Et le Roy le reçeust moult honnourablement et lui dist :  « Beau cousin , vous vous estes bien deffendu et n' a pas tenu à vous que je n' aye mal fait mes besongnes.
»  Et le duc lui respondist :  « Monseigneur , j' estoye tenu de vous y donner encore plus d' empeschement , se j' eusse peu ; mais la force vous est demourée ; et aussi ung duc ne pourroit contre ung roy.
»   - «Dea !  beau cousin , dist le Roy , vous aviez ung roy à vostre ayde.
»   - «Il est vray , Monseigneur , dist le duc ; mais Dieu a voullu qu' il en soit allé ainsi.
»   - «Vrayement , dist le Roy , à dire la verité , vous avez esté mal secouru.
Or ça , beau cousin , advisez que avez à besongner ; car je vous vueil bien faire plaisir.
»   - «Grant mercy , Monseigneur , dit le duc.
S' il vous plaist , vous nous en envoyrez et nous baillerez gens pour nous conduire seurement ; car nous ne vous faisons que ennuy et charge ; et aussi nous avons grant desir d' estre devers nostre maistre pour savoir quel recueil il nous fera.
»  Ainsi le Roy ordonna ung bien notable chevalier chief pour leur conduicte et beaucoup d' autres gens de bien en sa compaignie , lequel les conduisist et mena seurement jusques ad ce que le duc lui donnast congié.
Au despartir , le Roy voulut faire presens au duc et lui donner dons ; mais le duc s' excusa et fist dire au Roy que , quant il les prendroit , ce seroit à sa charge ; et suplia moult humblement au Roy qu' il n' en feust point mal content ; et , quant il auroit à besongner autre part que à l' encontre de son Roy , qu' il le serviroit plus voullentiers que prince du monde pour la debonnaireté qu' il avoit trouvée en lui.
Et , sur ce , print congié du Roy et s' en ala , et le chevalier que le Roy lui avoit baillé , en sa compaignie.
Et , quant le chevalier s' en voulut venir , le duc lui voulut faire dons ; mais le chevalier s' excusa et dist qu' il lui avoit fait trop peu de service pour prendre guerredon de lui.
Puis le duc lui fist envoyer par la duchesse ung très bel dyamant , et le chevalier le prist pour l' amour de la dame.
Et prist congié du duc et de la duchesse et moult la mercya de son dyamant ; et le duc et la duchesse le remercièrent moult des peines qu' il avoit prises pour eulx , et pareillement tous les gentilzhommes qui estoient venuz en sa compaignie ; et lui pria le duc qu' il le recommandast bien au Roy , et pareillement fist la duchesse.
Ainsi s' en partist le chevalier , lui et sa compaignie , et chevaucherent tant qu' ilz vindrent devers le Roy leur maistre et firent les recommandations du duc et de la duchesse , et remercya le Roy du dyamant que la duchesse lui avoit envoyé.
Et le Roy lui demanda de leur estat.
Et le chevalier lui en fist très bon rapport et loua fort le duc en disant qu' il estoit ung saige seigneur et très notable.
Et le Roy luy respondist que tel l' avoit - il trouvé.
Puis le Roy lui dist :  «Que ferons - nous de noz gens d' armes ? »  Le chevalier respondist :   «Sire , il les fault envoyer en quelque estrange payz serchier aucune bonne querelle et en bailler la conduicte au Jouvencel ; et il y a beaucoup des cappitaines du duc Baudouin qui iront voullentiers avecque lui ; car ilz m' en ont parlé.
»  Et le Roy dist :   «C' est bien dit.
Il fault tenir conseil sur ce et le plus tost qu' on pourra.
Et vrayement je mettray demain la chose en termes , se Dieu plaist.
»  Ainsi passa le Roy ceste serée en devisant avecques le chevalier et plusieurs aultres du duc Baudouin et de son armée en plusieurs plaisans parolles.
Il avoit gaigné sa question ; ainsi il en parloit plus plaisamment.
SECONDE PARTIE , CHAPPITRE XXV.
Comment le Roy guerdonna ses cappitaines et gens d' armes et principallement au Jouvencel , lequel il maria à la fille du roy Amydas , son cousin ; puis l' envoya , lui et toute son armée , au royaume d' Amydoine pour le conquester et mettre en l' obéissance de son dit cousin le roy Amydas.
Le lendemain au matin , aprez la messe , le Roy tint conseil , là où fut la pluspart des seigneurs de son sang et ceulx de son grant conseil ; et presida le conte de Parvanchières par le commandement du Roy , pour ce que c' estoit matière de guerre , et demanda par ordre à tous et premièrement au Chancelier pour ce qu' il estoit très notable homme et savoit bien ouvrir une matière , et lui dist :  « Monseigneur le Chancelier , puisque vous me demandez et que le plaisir du Roy est que je preside en ceste matière , je vous demande ; car je scay bien que vous nous ouvrerez noz esperiz.
Et , pour ce que le plaisir du Roy est que je preside et je dye la matière , combien que vous l' entendez mieulx que moy , je la diray , et puis vous direz vostre oppinion.
La matière si est que le Roy , nostre souverain seigneur qui est icy , veult mettre sa seigneurie et son royaulme en paix et que tous puissent vivre en justice sans violence soubz lui ; car le royaume a assez souffert et eu peines.
Et les causes pourquoy il a exposé son corps , sa vie et la vie de tous ses bons et loyaulx subjectz , ce a esté principallement pour la chose publique du royaume , plus que pour ses revenues ne pour son cas particulier.
Il veult à son povoir rendre guerdon à tous ceulx à qui il est tenu.
Véez - cy tant de vaillans gens qui ont tant traveillié pour la chose publique de ce royaulme et y ont tant de foys exposé leur vie , dont beaucoup sont demourez en la poursuite ; et ceulx qui n' y sont demourez , si ont - ilz abregiez leurs jours et ont mis leur corps en doulleurs , comme de gouttes ou autres maulx , qu' ilz sentent tous les jours et sentiront toute leur vie ; encore plus , la pluspart n' ont que mengier.
Pourquoy le Roy et le royaulme sont tenuz et obligez de vraye et loyale debte de les pourveoir.
Et , pour ce , le Roy , nostre souverain seigneur , veult savoir l' oppinion de tous messeigneurs qui sont icy , comment il les pourverra.
Et , s' il vous plaist , Monseigneur le Chancellier , vous en direz le premier ; car vous avez veu et congneu tous les faiz du Roy et du royaume et entendez bien ce que le Roy et le royaulme y peut faire.
Monseigneur , dist le Chancellier , il n' y a icy cellui de tous messeigneurs qui ne soit plus entendu en toutes choses que moy et qui ne sceust et peust mieulx parler de ceste matière et de toutes aultres que je ne feroye.
Mais , puisque vous commandez que je parle , je parleray ; car à moy ne à aultre ne s' appartient de soy excuser ou conseil du Roy , quant on lui en demande ; et fault que chascun die ce qu' il scet.
Monseigneur , pour vous dire ce que je puis congnoistre en ceste matière , le Roy , nostre souverain seigneur , desire faire son devoir à la chose publique du royaume et à messeigneurs de la guerre , qui si grandement et notablement l' ont servi , comme chascun scet , et à qui il est tant tenu.
Et , pour pourveoir à la chose publique de son royaulme , c' est de bien pourveoir ses gens d' armes ; car , en les pourveant bien , il pourvoit à toute la chose publique.
Premièrement , il monstre qu' il n' est point ingrat ; pourquoy chascun aura tousjours meilleur cuer et bon voulloir de le servir ; et en les pourveant il fera son devoir.
La manière de bien les pourveoir , c' est de leur donner excercice , par quoy ilz n' oublient point les armes , et qu' ilz puissent avoir leur vie honnestement et honnorablement.
Il leur fault tousjours querir excercice et guerre pour leur vie honneste et honorable ; il fault faire de mesme terre le fossé , et que à la guerre ilz vivent.
Ainsi , Monseigneur , je dy que pour bien pourveoir ces vaillans gens , qui si grandement ont servi , il leur fault baillier bon chief et leur querir aucune bonne et juste querelle pour remettre aucun bon et notable seigneur en sa seigneurie , si aucun la luy occuppe ; dont je sçay que vous trouverés bien.
Car il appartient aux roys de soustenir droicture et justice et de remettre les aultres roys et princes en leurs vrayes et justes possessions , quant on leur en tient à tort.
Et , s' ilz voient faire tort ou injustice à quelque personne que ce soit , soit grande ou petite , ilz sont obligez de les soustenir et perseverer leur droit à leur povoir et , s' il y a aucun subject qui soit desobéissant à son roy ou à son seigneur , de le lui faire obéir.
Et , pour ce , je dy que le Roy ne peult mieux pourveoir ses bons souldoyers , qui loyaument l' ont servi , que de monseigneur le gouverneur de ce payz , que on appelle le Jouvencel ; car par ce nom il est mieux cogneu que par autre ; et , pour ce , ainsi l' ay voulu nommer.
Des biens qui sont en lui , je n' en parleray plus , pour ce qu' il est present.
Des partiz , on vous en ouvrera de bons et de justes ; mais ilz ne sont pas à dire pour ceste heure pour les inconveniens qui en pourroient advenir.
En les pourveant de chief du Jouvencel , vous les pourvoyez très bien.
En leur baillant une bonne grosse guerre bien fondée et à bon tiltre , ilz seront bien et honnourablement pourveuz de leur vie et feront tousjours leur excercice ; car à gens d' armes est deffendu le repoz.
Par ce moyen le Roy pourvoit bien à tout ce royaulme et donnera peine , se Dieu plaist , assez à ses gens d' armes ; car ilz sont faiz pour tourmenter le monde et aussi pour estre tourmentez.
Il les recouvrera , se Dieu plaist , quant il en aura à besongner , par le moyen du bon chief qu' il leur baille et de l' amour et bonne voulenté qu' ilz ont tousjours à lui , et ne oublieront point l' exploit de la guerre.
Ainsi , Monseigneur , je suis d' oppinion qu' ilz voyagent , tant pour le prouffit du Roy et de la chose publique que pour le leur ; car , se le Roy leur avoit donné son royaume pour bien les recompenser des bons et grans services qu' ilz lui ont fais et de leurs corps qu' ilz ont tant exposé de foys à la mort , il ne les recompenseroit pas bien , s' il ne leur donnoit peine et tourment ; et ilz en auront assez par le moyen que je dy.
Et , s' il les laissoit à sejour dans ce royaume , ilz deviendroient gras , ilz cherroient en oysiveté , et , en accomplissant les VII pechiez mortelz , ilz mourroient avant leurs jours sans tirer penitence des maulx qu' ilz ont faiz.
Ainsi vous pourvoirez au corps et à l' ame ; ilz vivront le surplus de leur vie plus joyeusement ensemble et mourront mieulx ensemble qu' ilz ne feroient chascun à part soy.
Monseigneur , c' est mon oppinion que le Roy pourvoira bien au royaulme et aux gens d' armes par ce moyen.
»  Les oppinions de tous ceulx qui estoient au conseil du Roy se rapportoient à celle de monseigneur le Chancelier , qui a parlé cy - devant ; et , pour ce , je n' en reciteray plus nulle , fors de monseigneur le conte de Parvanchières , qui reprist les parolles et dist :  « Monseigneur le Chancellier a grandement et notablement parlé en ceste matière ; et me semble , par ce que je puis entendre , que tous messeigneurs , qui ont parlé , reviennent à son oppinion et que ce que je diroye seroit temps perdu ; car je suis de l' oppinion commune.
»  Et , pour ce , dist au Roy :  « Sire , concluez , s' il vous plaist.
»  Le Roy parla et demonstra les grans et bons services que ses gens d' armes lui avoient fais , et que pour rien ne les vouldroit habandonner , et que vrayement lui et tout son royaulme estoient tenuz et obligez à les pourvoir ; et , quant ilz fauldroyent à trouver bon party et juste , là où ilz peussent faire service à Dieu et à justice , c' est assavoir remettre aucun bon prince en sa seigneurie ou pugnir aucun tyrant qui vouldroit faire injustice en quoy que ce soit , se on ne les peust employer en bonnes euvres et charitables , qu' il ne vouldroit pas que aucunement ilz y allassent et qu' ilz perdissent ne corps ne ame.
Ains vouldroit que lui et le royaulme les soustenissent , comme tenu y estoit.
Et , pour ce , qu' il vouldroit bien savoir les querelles et partiz que on mettoit en avant et , s' il y en avoit aucune qui fust bonne , il s' i emploiroit voulentiers et les souldoieroit pour y aller et leur bailleroit le Jouvencel à chief ; car il congnoissoit bien que meilleur chief ne leur povoit - il bailler ; et que , si la querelle que on voulloit mettre en avant estoit loyalle , il estoit de l' oppinion commune.
Sur ce , se leverent le conte de Parvanchières et le Chancelier et allerent à luy à sa chayère et lui dirent :  « Sire , il est venu nouvelles que le roy Amydas est debouté de sa seigneurie par ses subgectz et aultres seigneurs qui n' y ont point de tiltre , et qu' il a une très belle fille , laquelle il veult baillier à aucun homme de bien qui le vouldra servir pour le remettre à sa seigneurie.
Ainsi , Sire , on meneroit bien ce traictié que le Jouvencel auroit ceste fille et serviroit ce povre roy icy.
Et , se vous le povyez remettre en sa seigneurie , vous feriez les euvres de misericorde et justice et auriez bien pourveu vostre serviteur le Jouvencel et beaucoup de gens de bien qui vous ont loyaument servi , et recouvreriez tousjours voz souldoyers et auriez le roy Amidas à amy et tous les Amidoyens , le Jouvencel et toute leur puissance tousjours à votre service.
»  Quant le Roy eust oy parler le conte et le Chancellier , il entendist très voullentiers ad ce qu' ilz lui dirent ; car il savoit bien que le roy Amydas estoit ung bon preudomme et que on lui tenoit son royaume à grant tort.
Et , sur ce , conclud l' alée du Jouvencel , comme vous orrez cy - aprez.
Le Roy envoia querir le Jouvencel et lui fist ouvrir la matière par le conte de Parvanchières et par son Chancellier.
Le Jouvencel remercia le Roy grandement et honnourablement et lui dist :  « Sire , vous m' avez fait tel que je suis ; vous povez deliberer de moy sans moy à vostre bon plaisir.
»  Sur quoy , le Roy lui respondist :   «Nous savons bien vostre bon vouloir ; mais il fault vous donner à entendre les matières en quoy on vous veult embesongner et pourquoy vous avons envoyé querir , non pas pour doubte que ne faciez voulentiers ce que vous pourrés de ce que nous vous commanderons.
Pour ce , ouyez beau cousin de Parvanchières et le Chancellier de ce qu' ilz vous diront de par nous ; et puis pensez - y et dictes vostre oppinion sur ce ; car le cas vous touche.
Vous exposerez vostre corps , vostre vie et vostre honneur , c' est bien raison que vostre oppinion soit ouye.
Et croyez seurement que ceulx qui exposent leur corps , leur vie et leur honneur en une besongne en parlent plus sainement que les autres ; car ilz y pensent plus.
»  Aussi parla monseigneur le conte de Parvanchières et dist :  «Jouvencel , vous devez premièrement mercier Dieu des honneurs et biens qu' il vous envoye en ce monde ; aussi devez vous mercier le Roy , nostre souverain seigneur , de la grant amour et confiance qu' il a en vous et l' honneur et le bien qu' il vous veult de plus en plus.
Il a ceste confiance en vous qu' il vous veult baillier la conduicte et charge de toute la puissance de ses gens d' armes.
Il vous veult traictier vostre avancement si grant et si honnorable qu' il ne pourroit plus faire à ung de ses enfants.
Et , pour vous donner à entendre le cas , il est vray que le roy Amidas est très mal mené et a des affaires si grans qu' il a perdu sa seigneurie , se , par la grace Nostre - Seigneur , il ne la recouvre , et par le bon secours et aide du Roy , nostre souverain seigneur , qui cy est.
Sa querelle est belle et bonne , comme chascun scet.
Et , pour ce , le Roy , nostre souverain seigneur , a fiance en Dieu qu' il le remettra en sa seigneurie.
Et , pour ce que Dieu veult que les choses de ce monde se facent par les hommes et non pas par miracles ( car nous ne sommes pas dignes de les recepvoir ) , en tant que est aux hommes , le Roy , nostre souverain seigneur , veult secourir et ayder au roy Amydas , pensant faire chose plaisant à Dieu et soustenir droicture et justice.
Le roy Amydas lui a myz le mariage de sa fille en sa main pour la marier là où son plaisir sera.
Et , pour ce que le Roy , nostre souverain seigneur , congnoist les biens et honneurs qui sont en vostre personne et aussi pour vous remunerer des grans et bons services que lui avez fais , il vous veult bailler ceste fille pour femme , et aussi qu' il congnoist bien que vous estes homme pour servir le roy Amidas et bon pour la conduicte de ceste armée , et aussi que , en ce faisant , vous faictes grant service au Roy , nostre souverain seigneur , et à tout ce royaume dont vous estes.
Et saichez , Jouvencel , que le Roy congnoist bien que vous l' avez bien servi ; mais encore lui semble - il que le service que luy povez faire maintenant est plus grant que point que lui feissiez oncques , c' est assavoir , de lui entretenir ses gens d' armes et de lui descharger son royaulme.
Et , pour ce , dit - on voullentiers en ung proverbe ancien : Qui bon service fait , bon guerdon en attend.
Vous faictes bon service au Roy et , se Dieu plaist , vous en serez bien guerredonné.
»  Le Jouvencel , qui eust ouy l' honneur et le bien que le Roy , son souverain seigneur , lui vouloit et le grant honneur que Dieu lui envoyoit , fut si esprins de bon voulloir qu' il ne sceut ne ne peust mot dire au Roy et se gecta à genoux et dist au conte de Parvanchières :   «Monseigneur , je vous suppli , mercyez le Roy pour moy ; car ma bouche n' est pas digne de le remercier , veu les grans biens , la grant bonté que je trouve en lui.
Pour si peu de service que je lui ay fait , il me veult donner tant d' honneurs et tant de biens.
Il n' est pas ingrat à moy ne à aultre.
Nul ne l' a servi qu' il n' ayt bien récompensé , et moy entre les autres le suis trop et ay grant paour de faillir et que je ne puisse congnoistre l' honneur et le bien que Dieu me fait , et faire service au Roy , de quoy il soit content de moy ; mais je y employray ma vie et plus n' y puis - je faire ; et me donne tant de grace que je puisse faire chose louable , de quoy le Roy soit content de moy.
»  Et dist au conte :  «Monseigneur , s' il vous plaist , vous me donnerez congié jusques à demain de pratiquer avec vous et monseigneur le Chancelier ces matières ; car je suis si espriz d' amour au Roy et à vous , qui estes cause de mon bien , que meshuy je ne vous sauroye que respondre , tant que mon sang soit rapaisié.
" Et le conte lui respondist :   «Très voullentiers.
»  Ainsi le Jouvencel print congié d' eulx et s' en ala à son logeiz.
Et le conte de Parvanchières et le Chancellier dirent au Roy les parolles du Jouvencel , que le Roy tint à bonnes et naturelles , et dist qu' il savoit bien qu' il estoit bon homme.
Monseigneur le conte de Parvanchières et monseigneur le Chancellier tesmoingnerent qu' il estoit ainsi.
Et , le lendemain , le Jouvencel retourna et vint devers le conte et le Chancellier et leur dist :  « Monseigneur , et vous , Monseigneur , j' ay parlé avec aucun mon bon amy et pensé en la matière dont vous me parlastes hier de par le Roy ; il me semble qu' il y a deux chemins , l' ung par terre et l' autre par mer.
Celuy de la terre est bien long et le trouveroit - on plus brief par la mer ; mais nous n' y pourrions passer tous nos chevaulx ; aussi ne les menerions pas tous par la terre que nous n' en perdissions la plus part.
Et , pour ce , tout bien debatu , je croy qu' il vauldra mieulx passer par mer ; ce sera plus tost fait et à moings de despence ; car le temps que nous mettrions à aller par la terre cousteroit autant comme le passaige , tant en perte de chevaulx comme aultrement.
Pour vous dire de la forme de nostre passaige , il fault que le Roy envoye querir tous ceulx à qui sont les nefz de son obéissance , et leur fasse faire commandement qu' ilz soient tous prestz aux hables à ung certain temps.
Et , quant Dieu donnera que le vent nous sera proffitable , nous monterons sur la mer.
Et c' est la principale chose que le Roy ait affaire pour le present.
Quant ceulx à qui sont les nefz seront venuz , le Roy fera appointer avec eulx pour le passaige et pour les vitailles qui nous seront neccessaires.
Et que le Roy y commette preudommes ; car il se y fait des plus grans mengeries du monde.
Oultre , s' il plaisoit au Roy nous donner de son artillerie et en envoyer au roy Amydas , je croy qu' il feroit ung grant bien , puisqu' il lui veult donner secours ; car je croy qu' il est très mal garny.
Encores me semble - il que le Roy doit envoyer querir tous les cappitaines des gens de guerre et parler à eulx et leur dire sa voulenté et faire qu' ilz soyent prestz à ung certain temps ; et , puisqu' il luy plaist me faire tant de honneur de me faire chief , de leur dire , et que , en sa presence , ilz facent tous le serment de obéir ad ce que je leur diray de par le Roy ; et je me conduiray par leur conseil meismes.
»  Quant le conte de Parvanchières et le Chancelier eurent ouy parler le Jouvencel , ilz dirent qu' il avoit ouvert très bien la matière.
Sur ce , retournerent au Roy et lui donnerent le cas à entendre , ainsi que le Jouvencel leur avoit remonstré.
Sur quoy , le Roy dist qu' il avoit ouvert tout ce qu' il povoit ouvrir , et qu' il falloit pratiquer la chose ; et demanda au conte de Parvanchières et au Chancellier tout sur bout :  « Qu' en dictes - vous ?»  Et ilz respondirent :  « Sire , il nous semble que vous n' avez que à escripre à ceulx qui ont les navires qu' ilz viengnent dilligemment devers vous , et aux cappitaines des gens d' armes pareillement , ainsi que a dit le Jouvencel ; et prenez jour.
»  Le Roy leur demanda de rechief :  « Quel jour vous semble - il que je doyve prendre ? »   - «Sire , vous estes maintenant à la fin de l' iver ; vous n' avez plus que tarder.
Aussi ces gens d' armes ne font que endommaiger vostre royaume ; le plus tost s' en delivrer est le meilleur.
»   - «Il est vray , dist le Chancellier , car ilz engressent trop ; s' ilz sejournent plus , ilz ne pourront plus entrer en leur harnoix ; et fauldroit que vous leur en donnassez de tous neufz.
»  Et le Roy respondist :  «Ilz ne vous coustent gueres , Chancelier.
»  Et chascun se prist à rire.
Et le Roy dist :  «Or ça , abregeons.
Et faictes venir ung secretaire ; si commenderay les lettres.
»  Sur ce , le Chancellier appella ung secretaire , et le Roy les commanda à venir tous devers lui au premier de fevrier , quelque part qu' ilz fussent.
Et commanda le Roy au secretaire qu' il meist ès lettres qu' il escripvoit à ceulx de la mer , qu' ilz feissent tenir tous les navires ès hables et qu' ilz ne marchassent plus.
Et furent despeschiez chevaucheurs , tant pour ceulx de la mer que pour ceulx de la terre , pour aller de tous costez.
Le premier jour de feuvrier , tous les cappitaines des gens d' armes furent devers le Roy , aussi tous ceulx à qui estoient les navires , et les cappitaines et gouverneurs de nefz.
Et , quant ilz furent devers le Roy , il les fist venir en son conseil , premièrement les cappitaines des gens d' armes de la terre.
Et commanda à ung chascun amener deulx ou trois hommes de bien avecques lui.
Et leur dist :  «Mes amiz , je congnoys les bons et grans services que vous avez fais à ceste seigneurie et à toute la chose publique de ce royaume ; et n' y en a nul , de quelque estat ou condicion qu' il soit , qui ne soit tenu à vous , et de ma personne je m' y repute plus obligé et tenu que le plus petit ; car tant plus estoie grant , tant plus avoie à perdre et plus y suis tenu.
Je croy que vous amez le royaume , et bien l' avez monstré ; car , se vous n' y eussez eu amour naturelle , vous n' y eussez peu faire les grans fais que vous y avez faiz.
Et , pour perseverer en l' amour que vous y avez , il fault faire chose qui soit au bien du royaulme et y pourveoir.
Vous y avez tous voz peres et vos meres et voz bons parens et le lieu de vostre nativité ; vous y estes apatriez naturellement.
Et , se voz peres ou meres ou parens sont mors ou partie d' iceulx , si y avez vous voz domicilles et demourances , chascun au sien ou avecq son amy ou en aucun service ou à labourer la terre , chascun selon son estat.
Et , pour ce qu' il y a des estrangiers , qui bien et loyalment ont servy , ceulx qui sont mariez ou heritez ou veullent faire leur demourance en ce royaulme , je les y tiens pour apatriez et demourans ou royaume.
Les aultres qui s' en vouldroient aller à leur nacion , je escripray voullentiers à leurs princes l' honneur et la vaillance d' eux et le bon service qu' ilz m' ont fait , et les recommenderay et leur departiray de mes biens.
Et , à vous qui pensez retourner ou royaulme , s' il tournoit à destruction , vous perdriez voz bons services , car les bons maistres n' auroient que mengier ; voz bons parens n' auroient de quoy vous recueillir ; voz domiciles et voz maisons seroient inhabitées et , de quelque estat que vous soyez , vous seriez en neccessité et le lieu de vostre nourriture seroit desolé et perdu et tous voz amiz en neccessité comme vous.
Et , pour ce , je prie que vous passez ung peu de temps , tant que Dieu vous a donné vertu et force d' exploicter voz corps en bonnes euvres , à remettre ung bon prince en sa seigneurie , qui à tort et sans cause en est debouté.
Et , en ce faisant , vous deschargez le royaume ; vous faictes les euvres de misericorde ; vous faictes justice et droicture , qui sont les choses qui plaisent à Dieu.
Ainsi vous servez Dieu.
Et aprez , quant vous retournerez , vous trouverez la terre où vous avez esté nez , puissante de vous nourrir ; voz amyz charnelz , qui seront en vie , vous recueildront doulcement et à grant honneur ; moy , qui suis vostre roy , vous honnoureray et priseray encores plus , et le bien que vous m' avez fait ne sera pas perdu ; car encores de plus en plus recongnoistray voz bontez , et Dieu le recongnoistra à voz âmes.
Je entens à ceulx qui sentent leurs corps en puissance de ce faire ; les aultres , qui sentent en leur conscience ne povoir accomplir le voyaige et sont vieulx et en estat de ne povoir servir , viennent à moy et se facent tous mettre en escript et soit bien certifié et tesmoingné des bons services qu' ilz ont fais , affin que aucuns trompeurs soubz umbre des bons ne se presentent.
Et , quant je les congnoistray , je les recueilleray et pourverray comme mes bons et especiaux amys et serviteurs.
Et , s' il y a aucunes gens jeunes en ce royaulme , qui aient voulenté de bien faire et ne pevent pas estre venuz ou temps que chascun povoit monstrer son bon voulloir , ilz le pevent maintenant bien faire en ce notable voyaige , qui est bon et loyal , et pour ce que , la mercy Dieu ! nous avons paix en ce royaume.
Et , au retour , je les recueildray en bien , s' ilz se gouvernent ou nombre des bons.
»  Et , quant chascun eust ouy parler le Roy si bien , si loyaulment , si cordialement et de si bonne amour , chascun dist :  «Je yray »  , tant qu' il eust grant peine à retenir ceulx qu' il voullut retenir ; car vieulx et jeunes y vouloient aller.
Et fist cercher par toutes les compaignies les vielles gens et ceulx qu' il pensoit qu' ilz ne peussent soustenir la peine , pour les retenir à sa requeste ; car ilz estoient de si noble courraige que n' en voulloit pas demourer ung , pour viellesse ou neccessité qu' ilz eussent , si n' eust esté par le commandement du Roy exprez.
Ainsi ne ala gens en ce voyaige , sinon ceulx qui y alloient de grant couraige et de grant voullenté et qui le povoient bien faire ; et plusieurs jeunes gens y allerent , qui n' avoient jamaiz esté en guerre pour estre miz ou nombre des bons.
Le Jouvencel requist au Roy aucuns anciens pour son conseil ; à quoy le Roy se accorda , excepté au viel cappitaine de Crathor , au Mareschal , au sire de Rocqueton et à Gervaise.
Car nul ne peult savoir les choses s' il n' est experimenté ; pour ce , desiroit le Jouvencel avoir en sa compagnie de ceulx qui avoient veu.
Aprez parla à ceulx de la mer et leur dist :  «Je vueil envoyer au secours de mon cousin le roy Amydas toute mon armée et le Jouvencel pour le chief.
Et , pour ce , je vous ay mandé à tous que vous retensissez toutes voz nefz et qu' elles ne marchassent point , pour m' en aider à mon besoing.
Le secours de mon cousin le roy Amydas sert au bien de ce royaulme ; car , par ce moyen , vous trouvez à exploicter voz gens d' armes.
Aussi grant honneur est à tout le royaume et à moy de secourir ung roy ou ung prince en sa neccessité et qu' il soit dit que par moy et les miens ung tel prince comme le roy Amydas soit remiz en sa juste et vraye possession , dont il est debouté , ainsi que chascun scet.
Et , pour ce , j' ay deliberé de le secourir et faire passer mon armée par la mer.
Je vueil que me diez tous le temps que vous pourrez estre prestz , aussi voz neccessitez et ce que je doy faire en ceste matière ; car vous congnoissez celle pratique et y avez tous despendu du vostre.
Et , pour ce , vous m' y povez tous donner conseil et m' y conseiller loyaulment , je vous pri.
»  à quoy tous respondirent :  «Sire , nous vous conseillerons loyaulment à nostre povoir sans vous y aller querir petites pratiques ne telles choses ; car vous nous povez plus faire de bien en une heure que ne nous vauldroient toutes les pratiques que nous y pourrions trouver.
Vous nous direz , s' il vous plaist , le nombre des gens que vous voullez faire passer , affin que nous voyons se nostre navire est souffisant pour faire vostre passaige.
»  Sur ce , le Roy leur dist :  «Je feray passer quelque dix mille combatans ; mais ilz passeront le plus petit nombre de chevaulx qu' ilz pourront , et , quoy que ce soit , je n' ay pas esperance que la pluspart des gens de traict passent avecq chevaulx , car je scay bien qu' il fauldroit trop de navires ; et les hommes d' armes le moings qu' ilz pourront.
»  Sur ce , partirent les cappitaines des nefz et dirent qu' ilz avoient presque assez nefs et qu' ils bailleroient par escript quantes nefs ilz avoient et de quel port.
Sur ce , le Roy trouva que , en soy aidant d' aucuns estrangiers qui estoient meismes aux havres , il avoit assez navires.
Il fit à chascun cappitaine de nef une somme d' argent delivrer , tant pour vitailles que pour le voyaige ; de quoy ilz furent contens.
Et s' en partirent pour preparer leurs navires au temps que le Roy leur avoit dit , qui estoit à la my - may ou au commencement de juing ; et puis prindrent congié de lui.
Le Roy remanda tous ses cappitaines de gens de guerre et leur dist :  « Vous ouystes ce que je vous dy l' autre jour et il me semble que je vous trouvay tous de bonne voullenté de bien faire.
Et , pour ce , je vouldroye bien que vous me deissiez se vous estes encores en ceste oppinion.
»  Et ilz respondirent tous :  «Ouy , sire.
»  Le Roy reprist la parolle et dist :  «Je suis bien joyeulx de voz bonnes voulentez.
Et , puisque ainsi est , je vous vueil dire ce que j' ai pensé et advisé touchant le faict de vostre conduicte et de tout vostre affaire.
Premièrement , je vous vueil envoyer au secours de mon cousin le roy Amidas et vous vueil bailler pour chief le Jouvencel , que vous congnoissez tous.
Si vous pry et commande que vous faciez pour lui comme pour ma propre personne ; car vous savez qu' il vous fault chief à qui vous obéissez , ou aultrement vostre fait seroit nul.
Je ne vous en baille ne deux ne trois , mais lui seul ; car une armée , s' il n' y a ung chief sur tous , ne se peult bien porter.
»  Et , sur ce , tous respondirent :  «Sire , nous sommes tous prestz d' aller là ou ailleurs où il vous plaira.
Et , quant au chief , nous en sommes très joyeux , et savez bien que meilleur ne le nous pourriez bailler , et n' y a si grant de nous qui ne luy obéisse comme à vostre personne , puisqu' il vous plaist.
»  Ainsi le Roy fist venir le Jouvencel devant tous et lui dist :  « Jouvencel , véez - cy tous ces cappitaines et gens de bien qui sont yci prestz d' aller secourir mon cousin le roy Amidas et vous veullent pour chief et sont contens de vous obéir comme à ma propre personne ; et ainsi je leur ay prié et commandé.
»  Et , quant le Jouvencel entendist ceste parolle , il se gecta à genoulx et dist au Roy :  « Sire , je vous remercie très humblement de l' honneur qu' il vous plaist me faire , et à messeigneurs de quoy ilz s' en contentent.
Il en y a en la compaignie de meilleurs que moy et qui mieulx que moy le sauroyent faire ; mais puisqu' il vous plaist et à eulx aussi , je y feray le mieulx que je pourray et y serviray vous et eux à mon povoir.
»   - «J' entens , dist le Roy , que vous soyez mon lieutenant general en ceste armée.
Et aussi vous tous lui obéirez comme à mon lieutenant general et comme à ma propre personne , ainsi que j' ay dit.
Or advisons icy le temps que vous pourrez estre prestz.
Qu' en dictes - vous , beau cousin de Parvanchières ? Il y a grant pièce que vous ne distes mot.
»   - «Sire , il me semble , dist le conte de Parvanchières , que vous avez si bien parlé et si bien besongné que moy ny aultre n' y eussions sceu que dire.
Et , pour ce , c' estoit bien raison que je me teusse.
»   - «Et vous , Chancellier , et vous tous aultres , dist le Roy , voyez - vous que debatre en ceste matière ? »   - «Nennil , sire , respondist chascun ; vous ne pourriez mieulx prendre que vous prenez.
»  Le Roy fit debatre ces matières devant lui à tous messeigneurs de son conseil et au Jouvencel principallement , pour ce qu' il entendoit le fait des gens d' armes.
Bien assailli , bien deffendu , ilz cheurent tous en ceste oppinion , tant ceulx du conseil comme les cappitaines , que les gens d' armes fussent prestz au premier jour de juyng sur le rivaige pour monter sur la mer.
Car ilz mettroient plus de XV jours ou trois sepmaines avant qu' ilz fussent embargez en leurs nefs et navires.
Ainsi fut conclu et appointié.
Et chascun print congié du Roy.
Et le Roy donna audience à qui la voullut avoir , bonne et grande , affin que chascun lui peust parler de ses affaires ; et fut plus de XV jours ou trois sepmaines qu' il ne voullut entendre à autre chose que à les ouyr en leurs fais et affaires.
Ainsi partirent bien contens du Roy et de tout son conseil.
Le Roy appella le Jouvencel aprez tous les aultres en la presence de monseigneur le conte de Parvanchières et lui dist :  « Jouvencel , chascun a parlé de ses besongnes ; il fault que vous parlez des vostres.
»  à quoy le Jouvencel respondist :  «Sire , vous en avez si bien pensé et les avez tant pour recommandées , la grace de Dieu et vous ! qu' il ne fault ja que je vous en advertisse.
»   - «Dea ! dist le Roy ; aucune requeste avez vous à faire ? »  Et le Jouvencel lui respondist :  «Sire , j' en ay une et non plus.
C' est qu' il vous plaise de vostre grace pourveoir mon cappitaine , le bon homme cappitaine de Crathor , le sire de Rocqueton , le Mareschal et Gervaise.
Ilz sont vielz et anciens ; ilz vous ont bien servi avant que je portasse oncques armes.
Si je scay nul bien et je vaulx riens , ilz en sont cause.
Je vous pri et supplie qu' il vous plaise leur donner estat de quoy ilz vivent honnourablement le surplus de leurs jours ; car je ne vouldroye pas avoir tous les biens de ce monde , par ainsi que aprez moi ilz demourassent en neccessité.
Se je ne les veoye bien pourveuz , tout le bien que m' avez fait ne me proffiteroit point.
»  Et , quant le Roy eust ouy le Jouvencel ainsi naturellement et bien parler pour ses amyz , il lui dist :   «Jouvencel , vous m' avez fait beaucoup de grans et bons services ; mais je vous scay meilleur gré de la bonne amour et bonne nature que je voy que vous avez à voz compaignons et amyz que de tous les services que me feistes oncques.
Et sachiez certainement que je les pourverray pour l' amour de vous et pour les grans et bons services qu' ilz m' ont faiz et aussi qu' ilz le vallent , tellement que vous et eux en serez bien contens.
»  Adoncq le conte de Parvanchières parla et dist :  «Sire , vous employrez bien le bien que vous leur ferez ; car ilz vallent ce que quatre hommes pevent valloir.
»  Et dit plus oultre :   «Sire , se c' estoit vostre plaisir que on les appellast en vostre presence et que vous leur deissiez le bon vouloir que vous avez à eulx , le Jouvencel en seroit bien joyeux et eulx bien fort contens.
»  Et le Roy respondist :  «Très voullentiers.
Faictes les venir.
»  Et le conte de Parvanchières fist saillir ung huissier qui les appella ; et tantost ilz vindrent et se getterent tous quatre à genoulx devant le Roy.
Le Roy leur dist :  «Vecy vostre bon amy le Jouvencel qui s' en va ; et à son partement m' a requiz pour toute chose que je vous ayme et face des biens , tellement que vous viviez honnorablement le surplus de voz jours ; ce que je feray très voullentiers.
Et vous tenez seurs que je vous pourverray ; car vous le valez de voz personnes et m' avez si bien secouru et servi que je seroye roy descongneu , se je ne vous congnoissoye ; et aussi c' est raison que la requeste de vostre amy vous vaille.
»  Et les quatre compaignons respondirent au Roy :  «Sire , nous vous remercions très humblement de la bonne souvenance que vous avez de nous.
Nous n' eusmes oncques paour que vous nous obliissez et que vous ne nous feissiez des biens plus que nous ne valons.
Et , la merci Dieu et vous !  de ceste heure avons - nous bien de quoy vivre honnourablement en vostre service.
Et , pour tous les biens de ce monde , nous ne vous voudrions requerir que une chose , c' est que nous ne departissions point d' avec nostre bon et loyal amy le Jouvencel et que nous aillons en sa compaignie vivre et mourir et prendre tel bien ou tel mal que Dieu lui envoyra.
»  Et le Roy leur respondist :  «J' ay ordonné vostre demeure , pour ce que je ne vueil pas desgarnyr mon royaume de gens de guerre et aussi que vous estes aagez et avez assez esprouvé vos personnes , et scet - on bien que vous vallez.
Pourquoy il ne fault ja que vous aillez maintenant esprouver.
Je vueil que vous demourez et le vous commande.
»  Adoncques les quatre compaignons se prindrent si fort à plourer qu' ilz ne peurent mot dire au Roy ; et le Jouvencel , pareillement sans mot dire , s' en partist de la chambre.
Puis les quatre compaignons reprindrent leur parolle et dirent au Roy :   «Sire , nous sommes voz povres subgectz et serviteurs , prestz d' obéir à vostre commandement ; mais le departement du Jouvencel et de nous nous est si dur que nous ne le povons porter.
Et , pour Dieu !  pardonnez nous.
»  Adoncques le conte de Parvanchières print la parolle et dist au Roy :  «Sire , donnez leur congié pour meshui et demain , je parleray à eulx de par vous et les reconforteray au mieulx que je pourray.
»  Et leur dist le conte de Parvanchières :   «Allez - vous en et faictes venir le Jouvencel au Roy.
»  Et ilz respondirent au conte :  «Monseigneur , nous ne le pourrions appeler.
S' il vous plaist , faictes le y appeller par ung aultre.
»  Ainsi le conte le fit appeller par ung huissier et ilz s' en allerent par ung aultre costé.
Et tantost le Jouvencel entra.
Et , quant il fust entré , le Roy congneust bien qu' il avoit le cuer si serré que plus ne povoit , et lui dist :  «Il fault parler de vostre despeschement et oublier le regret de voz amyz.
»  Et il respondist :  «Je ne l' obliray jamaiz.
Mais besongnons en ce qu' il vous plaira.
»  Le Roy dist au conte :  «Beau cousin , dictes ce que avons affaire pour le present et parlez pour le Jouvencel ; car je voy bien qu' il ne peult dire mot du regret qu' il a à ses compaignons.
»  Le conte parla et dist :  « Sire , vous avez à faire vostre dilligence que les gens d' armes soient tous prestz au jour que vous avez dit , et que le Jouvencel s' en aille le plus tost qu' il pourra pour faire sa dilligence .»  Et le Roy dist :  « Il n' a pas haste de partir d' ici à plus d' ung moys ; et ce pendant nous ferons ung peu de bonne chière , affin qu' il s' en aille joyeusement.
»  Le Roy s' esbatit toute ceste serrée et fist bonne chière au Jouvencel qui l' acompaigna tout ce moys entier.
Et puis le Roy envoya devers le roy Amidas une ambaxade , c' est assavoir : ung chevalier , ung sien maistre des requestes et ung sien secretaire ; et lui manda comment il envoyoit le Jouvencel et toute son armée pour le secourir.
Aussi lui prioit qu' il voulsist acomplir le mariage de sa fille et du Jouvencel , ainsi qu' il lui avoit mandé , et qu' il lui envoyast les seurtez de ce faire par ses ambaxadeurs , lesquieulx il attendoit qu' ilz fussent retournez avant que le Jouvencel montast sur mer.
Les ambassadeurs partiz , le Jouvencel se partist et print congié du Roy , du conte de Parvanchières et de tout le conseil et s' en alla jusques au port où il devoit monter sur la mer , et là attendist toute son armée et aussi l' ambaxade qui estoit allée devers le roy Amidas.
Et , quant vint comme environ la my - may , l' ambaxade vint devers le Roy et apporterent toutes les seurtez que le Roy demandoit touchant le fait du mariage du Jouvencel ; lesquelles seurtez le Jouvencel envoya au Roy.
Et davantaige apporterent lettres de par le roy Amidas au Jouvencel , belles et honnestes , lesquelles il envoya pareillement au Roy.
Et le Roy renvoya devers lui hastivement et lui manda que les seurtez estoient bonnes et qu' il allast de par Dieu son voyage et , aussitost qu' il auroit passé la mer , qu' il luy fist savoir de ses nouvelles.
Et incontinent le Jouvencel envoya devers le roy Amidas ung balinier equippé de gens de guerre ce qu' il en peust porter , pour plus seurement aller , par lequel il manda sa venue ; et puis prepara son fait pour partir au jour qu' il avoit entrepriz.
Et , le soir devant qu' il montast , arriva le Mareschal de Crathor devers lui , que le Roy lui envoya pour advertir d' aucunes besongnes touchant son voyage et , avec ce , pour faire le voyage avec lui et pour le conseillier en ses affaires ; dont il fut joyeux.
Et , au matin , monta sur sa nef ; et tous ses gens commencerent à se embarger ; et ilz mirent plus de XV jours ; et couchoit le Jouvencel toutes les nuyz en sa nef pour apprendre la mer , sinon que quelquefoys venoit à la terre pour haster ses gens.
SECONDE PARTIE , CHAPPITRE XXVI.
Comment , le XVe jour de juing , le Jouvencel se mist en mer au congié du Roy , son souverain seigneur , pour venir en Amydoine ; comment le roy Amydas le reçeut très honnourablement et lui donna sa fille à mariage , comme promis l' avoit ; et comment le roy Amydas le fist regent et gouverneur de son royaume.
Le quinziesme jour de juing , le Jouvencel mist la voille au vent et tous ses gens prindrent la rote aprez lui ; et singla tant qu' il arriva , le huitiesme jour de juillet , devers le roy Amydas qui l' attendoit de jour en jour.
Et , quant le Jouvencel eust prins port , le roy Amydas vint au devant de lui et le acolla et print entre ses bras et lui dist :  « Mon filz , mon amy , vous soyez le très bien venu ; je vous offre ma fille , je vous offre mon royaume , qui est petite offre , car je n' y ay plus riens , sinon que Dieu et vous m' y remettez.
»  Le Jouvencel lui dist :  «Le Roy , mon souverain seigneur , m' envoye pour vous servir et faire ce que me commanderez.
Quant aux offres que vous me faictes , je vous remercye très humblement.
Nonobstant que je ne soye homme de l' estat de recepvoir si grant honneur et si grant guerdon , si prendray - je l' offre , puisque Dieu me l' envoye , et mettray peine de la desservir et envers Dieu et envers vous.
»  De ces parolles fut moult joyeulx le roy Amydas et fist monter le Jouvencel sur une mulle et plus de cent ou six - vins de ses gens sur mulles et chevaulx qu' il avoit fait amener au port quant et lui.
Le Jouvencel se voulloit excuser en disant qu' il failloit qu' il demourast pour faire loger ses gens ainsi qu' ilz descendroient.
Sur quoy , le roy Amydas lui respondist qu' il ne s' en soulciast point et qu' il avoit ordonné gens pour les recueillir et faire loger en groz villaiges , qui estoient sur le costé de la mer , là où ilz seroient bien aises , et lui prioit qu' il vensist le soir à la ville veoir sa dame , et puis il retourneroit veoir ses compaignons et comment chascun seroit logé.
Le Jouvencel le remercia encore et lui dist qu' il le feroit voullentiers , puisqu' il lui plaisoit.
Ainsi s' en alla le roy Amydas droit à la ville et print le Jouvencel par la main ; et allerent devisant tant qu' ilz virent Callibor , une très belle ville et chastel.
Et le Jouvencel demanda au roy Amydas :  «Sire , avez - vous encores tant vaillant comme je voy ? Voila une très belle cité.
»  Le Roy lui respondist :  «Ce n' est pas cité ; mais c' est ung beau port de mer et une des meilleures villes qui soit en toute Amydoine ; et encores en ay - je deux aultres belles et bonnes ; mais c' est tout.
»   - «C' est assez , dist le Jouvencel , sire , se Dieu plaist , pour recouvrer le surplus.
»  Ainsi allerent jusques à la porte de la ville ; puis allerent au long des rues jusques au chastel ; et là descendirent à pied.
Et vint la Royne au devant du Roy , son seigneur , et avecques elle sa belle fille qu' il faisoit moult beau veoir.
Et , quant le Jouvencel vit la belle dame , il fut si espris de joye qu' il ne savoit qu' il devoit dire.
Le Roy le print par la main et lui dist :  «Mon filz , vecy la royne d' Amydoyne , vostre belle - mere.
»  Et le Jouvencel s' agenoilla à terre ; et la Royne le embrassa et le baisa et lui dist :   «Mon beau filz , vous soyez le très bien venu.
»  Aprez le Roy le mena à sa fille et lui dist :  «Vecy vostre dame et vostre femme.
Or aperra comme vous ferez bien la besongne pour l' amour d' elle.
»  Et le Jouvencel lui respondist :  «Sire , qui n' auroit point de cuer au ventre , vecy assez pour y en faire venir.
Dieu ne m' a pas fait tant de grace de venir jusques à la veue de ceste belle dame , qu' il ne m' ait donné voullenté de la servir tellement que vous et ses autres amis serez bien contens de moy ; et Dieu me doint povoir de ce faire ou la mort bientost.
»   Ainsi le Roy appella la Royne et lui dist :  «Laissons parler nostre filz et nostre fille ensemble et allons devant.
»  Ainsi entrerent ou chastel.
Et , quant ilz furent entrez , il vint ung chevalier qui vint au Jouvencel et lui dist :  «Monseigneur , venez vous refreschir à vostre logeiz et puis vous retournerez devers le Roy et devers les dames.
»   - «Quel refreschir ? dist le Jouvencel.
Je suis tant refreschi de veoir ma dame qu' il n' est riens qui me sceust lasser et ne me sauriez mener en lieu où je sceusse avoir tant de joye et de plaisir.
»  Adoncques la Royne se retourna et dist :  «Beau filz , il fault que vous me la laissiez pour ceste heure , et puis je vous la rendray tantost.
»  Le Jouvencel respondist :   «Je feray vostre commandement et le sien.
Mais , pour Dieu , que je ne soye gueres sans retourner ! »  Ainsi se despartirent ; le Roy s' en alla en sa chambre et la Royne et sa fille , et le Jouvencel à son logeiz ; Dieu scet comment il fut recueilly et bien logié.
Tantost le soupper fust appareillé et les tables mises ; et puis le Roy envoya querir le Jouvencel à son logeiz et le fist venir au mengier et le fist asseoir viz à viz de sa dame ; et croy qu' il souppa très mal ; car il ne fist oncques que la regarder tout au long du soupper.
Aprez le soupper , le Roy fist venir tous ses barons en sa salle et dist , oyans tous :  «Vecy le Jouvencel qui est venu de par le Roy , son souverain seigneur , à mon secours et à mon aide ; et je lui ay promis qu' il espousera ma fille.
Et , pour acquicter ma promesse , véez - la cy preste de la fiancer et demain au plus matin l' espouser , s' il plaist à Dieu.
»  Le Jouvencel s' agenoilla et moult humblement mercya le Roy et la Royne et leur fille.
Puis saillist ung evesque qu' on appelloit l' evesque du Don , qui les print par les mains et les fyança.
Et , sur ce , fut fait grant chière et grant feste en la ville et ou chasteau de Calibort.
Et , au matin , le Roy et la Royne furent levez et chascun fust prest de sa part ; et , entre les aultres , le Jouvencel ne fut pas endormy et fut confessé bien matin , priant à Dieu qu' il lui voulsist aider.
Le Roy et la Royne amenerent leur fille , et le Jouvencel vint d' aultre part avecques ses compaignons trés mal parez ; car encores se sentoient - ilz de la mer.
Et , à la porte du moustier , l' evesque du Don les print par les mains et les espousa comment il les avoit fianciez.
Ilz firent grant chière tout ce jour.
Et , combien que le Jouvencel ne fust pas de l' estat de la dame , si en furent le roy Amydas et la Royne très joyeulx et furent si contens de la personne du Jouvencel que merveilles , et leur sembla bien que par lui ilz recouvreroient leur seigneurie et que Dieu le leur avoit envoyé.
Celle nuit coucha le Jouvencel avec sa dame ; et , au matin , que le mariage fut consummé , le Roy appella le Jouvencel , presens la Royne et tous ses barons et presens les compaignons du Jouvencel , et voulut qu' il y eust privez et estranges , affin que chascun ouyst ce qu' il voulloit dire ; et dist :  «Vecy mon filz le Jouvencel , à qui j' avoye promiz baillier ma fille à femme ou cas qu' il vendroit à mon secours o puissance de moy secourir et aider ; ce qu' il a fait , la mercy Dieu ! o très grant et belle puissance.
Et , pour ce qu' il m' a loyaument tenu ce que le Roy son maistre et lui m' avoient promiz , aussi de ma part j' ay acompli ma promesse.
Car , la mercy Dieu ! le mariage de luy et de ma fille est consommé et acomply.
»  Et dist :  «Jouvencel , le Roy , vostre maistre , m' a bien tenu convenant et j' ay esperance que aussi ferez - vous.
Les roys doibvent tenir leurs promesses devant tous aultres hommes ; comme ilz sont plus grans que les aultres , leurs promesses sont plus grandes et de plus grant consequence.
Et ne faisoient anciennement les roys serement , sinon en parolle de prince ; et cela estoit la plus grant promesse et la plus grant seurté qu' ilz peussent donner.
Je repute ung roy sans foy ung roy sans couronne.
Car , ainsi qu' il cuide tromper Dieu et les gens , Dieu et tout le monde lui fault au besoing ; et les trompeurs ne sont jamais sans besoing.
Jamaiz ne fut veu que homme de mauvaise foy se ressourdist de affaire qu' il eust ; car jamais on ne se fie plus en lui.
Et la chose de ce monde par quoy j' ay plus de fiance en Dieu que mon cas se portera bien , c' est que je n' ay trompé nullui , et beaucoup de gens m' ont trompé.
Et je vous certifie , mon filz , que je ne vous tromperay point.
Aussi j' ay fiance que non ferez - vous moy ; car aux aultres hommes , de degré en degré chascun en son estat , il appartient foy comme aux roys.
Je vous baille toute la puissance , toute l' auctorité et tout le droit que je puis avoir ou royaulme d' Amydoine ; pourchassez - le pour vous et pour vostre femme comme pour vous - meismes.
Et n' y vueil auctorité ne povoir , sinon celluy que vous m' y donnerez , quant Dieu nous donnera la grace que nous soyons au - dessuz de noz ennemyz ; ce que nous ferons , se Dieu plaist ; car j' ay bon droit et le prens sur ma conscience.
»  Et adoncques tous , tant gens d' eglise que chevaliers et escuiers et gens de tous estats qui furent là de la part du roy Amydas , s' agenoillerent et leverent les mains et les mistrent sur leur piz , en regardant droit au ciel , et prindrent sur leurs consciences que ainsi estoit.
Quant ces parolles furent dictes par le roy Amydas et les siens , le Jouvencel s' agenoilla et dit au Roy :   «Monseigneur , j' ay ouy les belles et notables parolles qu' il vous a pleu me dire , dont , tant et si humblement comme je puis , vous remercye.
Premièrement de la seureté , j' ay parfaicte fiance en vous pour la bonne et grande renommée qui est de vostre preudommye par tout le monde , et aussi que Dieu m' a fait tant d' onneur que j' ay espousée ma dame vostre belle fille.
Quant à la querelle , je croye ce que vous et les vostres en avez juré.
Et , sur le serement que vous en avez fait , je veulx vivre et mourir en ceste querelle juste.
»  Et de rechief s' agenoilla et dist au Roy son père :  «Monseigneur , je vous supplie très humblement qu' il vous plaise , en la presence de toute l' armée que j' ay amenée , faire le serement touchant vostre querelle tel que vous avez fait devant moy.
Ilz en seront meilleurs et combattront de meilleur cuer ; car tout bon homme aime son ame comme ung roy.
Et , en tant qu' il me touche , croiez , Monseigneur , que , tant que je vivray , je vous seray aussi loyal comme je vouldroye estre au Roy , mon souverain seigneur , et comme se vous m' aviez engendré en madame la Royne , qui est yci presente , et que je feusse vostre propre filz à vous deulx.
Je suis ung filz acquiz ; mais je vous seray ung filz naturel , comme se j' estoye de vostre propre sang.
Et croyez , Monseigneur , que je congnoys bien le grant honneur que Dieu a voulu que me ayez fait.
Et , quant à l' armée que j' ay amenée , je suis seurs qu' ilz seront aussi bons et loyaulx envers vous comme il vouldroyent estre envers leur souverain seigneur et le mien ; et ainsi leur a il commandé et à moy aussi.
»  Quant le Roy et la Royne eurent oy ainsi parler le Jouvencel , ilz le vindrent accoller et baisier et se prindrent à plourer ; et tous ceulx qui estoient là plourerent.
Et puis baiserent leur fille , lui disant :   «Benoiste soit l' eure que nous t' engendrasmes , que par toy nous ayons recouvré ung tel filz ! »  Le Roy reprint la parolle et print son filz par la main et dist :  «Allons disner ; faictes crier aux queux.
»  Ainsi chascun s' en alla aprez le Roy et la Royne , parlant et devisant des parolles du Roy et de son filz.
Et , quant le Roy fut retraict en sa chambre , il fist appeller tous les principaulx de son conseil , presente la Royne , et dist :  « Il me semble qu' il seroit bon maintenant de commander le povoir de mon filz ; car je sçay bien que , aprez disner , il s' en veult aller devers ses gens , et doresnavant il faut qu' il ait auctorité d' ordonner par tout ce royaume tout ce qu' il verra estre bon à faire ; et tel povoir lui vueil - je donner.
»  Ainsi ceulx de son conseil lui demanderent :  «Estes vous deliberé de ainsi le faire ? »  Il respondist :  «Oil , et plus grant , s' il se peut faire ; car je n' ay povoir que de luy.
Et , pour ce , vueil - je mettre mon povoir avec le sien et que le sien et le mien soient une meisme chose.
»  Ainsi ung secretaire fut appellé et le Roy lui commanda :   «Faictes unes lettres comment je fais mon filz le Jouvencel regent du royaume d' Amydoine et vueil que tout ce qu' il ordonnera soit fait comme se de ma propre personne je le faisoye.
»  Et dist à son chancellier :  «Chancellier , je vous commande que vous en seelez les lettres et oultre vueil que vous le faciez crier regent par ceste ville ; et vous , evesque du Don , mandez qu' il soit fait crier au Don et à Virance ; et , quant nous serons sur les champs , il sera crié en l' ost.
»  Quant vint aprez disner , le Jouvencel vint devers le Roy et la Royne pour prendre congié d' eulx et pour s' en aller à ses compaignons , qui estoient tous logez sur le rivaige de la mer à une petite lieue françoise ou environ de Calibort.
Et , quant le Roy vit qu' il s' en voulloit aller , il saillist en la salle et fist appeller tous ceulx qu' il peust recouvrer pour l' eure , et , voyans tous , lui bailla la lettre de son povoir seellée et lui dist :  « Mon filz , vecy mon povoir que je vous baille.
Je vous metz ma femme , ma fille et tous mes biens et mon corps entre voz mains.
Et allez à voz gens et ordonnez ce que vous vouldrez , et il sera fait .»   Et en cecy est terminée la seconde partie et second livre de ce present traittié , qui a parlé du gouvernement iconomique du Jouvencel , qui represente l' estat moyen , ouquel il a eu gouvernement de famille , c' est assavoir , de certain nombre de souldoyers et de gens d' armes.
Ouquel estat moyen il s' est si saigement et honnorablement gouverné , comme il a paru en ce second traictié , que , avecques l' aide de Dieu , maintenant il est parvenu au tiers et plus hault estat , qui est nommé politique , qui sera la matière de la tierce et derrenière partie de ce present livre.
TROISIèME PARTIE , PROLOGUE  S' ensuit le prologue de la tierce et derrenière partie de ce present livre , qui traicte de politique avec ung traicté de combatre pour querelle.
La seconde partie de ce present livre terminée et expediée , en laquelle est touché le gouvernement du Jouvencel en l' estat moyen , nommé iconomique , reste la tierce et derrenière partie , en laquelle sera traictée le gouvernement du Jouvencel ou plus hault estat nommé politique , auquel il aura le regime et administracion de tout le royaume d' Amydoine.
Et n' est pas de merveille se le dit Jouvencel est parvenu à icellui hault estat de politique , veu qu' il a eu si bon commencement et si bon moyen , comme il appert ès deulx premiers livres qui touchent sa conduitte ès deux premiers estas , c' est assavoir , monostique et yconomique.
Car , selon le dit du phillosophe , cellui qui a bon commencement d' aucune chose , a desja plus de la moittié d' icelle , et , en quelque chose que ce soit , la meilleure et principalle partie est bon commencement.
Par plus forte raison , cellui qui a bon commencement et bon moyen peut legièrement parvenir à la fin et perfection de la chose où il tent.
Aussi , selon icelluy philozophe , les hommes de haulx et eslevez entendemens et vertueux sont naturellement inclinez et disposez à avoir povoir et seigneurie sur les autres.
Or a esté le Jouvencel virtueux et de hault entendement ; car tousjours virtueusement se est conduit et gouverné en tous ses affaires , comme il a esté veu par cy - devant.
Cy s' ensieut la tierce et derrenière partie de ce livre intitulé le Jouvencel.
TROISIèME PARTIE , CHAPPITRE I.
Comment le Jouvencel print congié de sa dame et s' en vint à ses compaignons , qui eurent grant joye de sa venue ; comment trois capitaines du duc Baudouin arriverent ce soir là , lesquelz grandement il festoya et en remercia le duc Baudouin ; comment le roy Amydas fist crier son filz le Jouvencel regent de son royaume par ung sien herault ; comment le roy Amydas fut averty par ung secret messaige des noms de ceulx qui lui devoient courir sus ; comment ilz lui presenterent la bataille , qu' ilz perdirent , et y furent mors et prins grand nombre de gens.
Aprez que le roy d' Amydoine eust baillé au Jouvencel , son filz , les lettres de son povoir , dont il le remercya très humblement , le Jouvencel print congié du Roy , de la Royne et de sa dame et s' en alla devers ses compaignons , qui eurent grant joye de sa venue.
Il leur monstra le povoir qu' il avoit apporté et leur conta le recueil que le Roy et la Royne lui avoient fait , et leur parla de sa dame et de tout se loua à son povoir.
Il trouva trois cappitaines du duc Baudouin , qui estoient arrivez ce soir , c' est assavoir : messire Guillaume Boucqueton , ung nommé Herlaud et Guillaume Benard , qui avoit esté pris à Crathor , lequel estoit ung bon baveur.
Le Jouvencel leur fist moult grant chière pour la peine qu' ilz avoient prinse de venir aprez lui.
Aussi remercia fort le duc Baudouin pour ce qu' il y avoit largement mys du sien à les y envoyer ; et n' y avoit riens miz le Jouvencel , fors seullement une lettre qu' il avoit escripte au duc Baudouin et une à messire Guillaume Boucqueton.
Le Jouvencel assembla ce soir tous les cappitaines et demanda qu' il estoit affaire , et leur dist que le roy Amydas s' attendoit à lui de toute sa seigneurie et de tout son fait.
Il leur remonstra que le roy Amydas n' avoit que trois places : Calibort qu' ilz veoient tous les jours , là où estoit sa personne , la Royne et sa fille , et une cité qui avoit nom le Don , dont l' evesque estoit en sa compaignie , et une autre petite ville qui avoit non Virance , qui seoit entre Calibort et le Don.
Le Don estoit une puissante ville et ne l' avoient peu conquerir les ennemyz , et tenoit tous les jours frontière.
Chascun escouta , et dirent au Jouvencel :  « Demandez - en à quel que soit.
»  Sur ce , le Jouvencel demanda à monseigneur de Chamblay , qui estoit ung de ceulx que le Roy son souverain seigneur lui avoit baillez , et lui dist :  «Vous avez esté à Calibort comme moy et avez ouy parler le Roy et tous les siens ; je vous pri , dictes - en vostre oppinion.
»   - «Monseigneur , dist le sire de Chamblay , je ne voy point que le roy Amydas ait lieu où il vous puisse recueillir , que en la ville du Don.
Icy vous mengez ses vivres , de quoy le povre seigneur , la Royne et madame vostre femme doivent vivre.
Pour ce , je suis d' oppinion que , vous et toute vostre compaignie de puissance , vous en aillez jusques à Don.
Et là vous serez près des ennemiz et orrez des nouvelles et , sur ce que vous trouverez , vous conclurez ce que vous aurez à faire.
»  Aprez demanda au Mareschal de Crathor , à messire Guillaume Boucqueton et generalement à tous les cappitaines et à ceulx qui estoient au conseil et furent tous de ceste oppinion.
Ung escuier de l' ostel du roy Amydas , nommé Pirus , que le Jouvencel avoit amené pour luy nommer les chemins , fut là.
Le Jouvencel le fist appeller et lui fist demander par son truchement combien il y avoit de Calibort jusques au Don ; et il lui respondist qu' il y avoit ung grant nombre de milles , qui revenoient à la raison de quelque seize lieues françoyses.
Oultre plus lui demanda quel payz il y avoit en chemin et s' ilz y trouveroient que mengier.
Il lui respondist qu' il y avoit beau payz et bon jusques au Don.
« Et là vous serez prez des ennemyz et trouverez assez vivres partout jusque là.
»  Mais , dela le Don , ilz trouveroient ung peu le payz destruict pour la guerre , qui y avoit longuement esté.
Et , pour aller au Don , ilz passeroient par Virance , une très bonne petite ville , où ilz seroient bien aises pour se rafreschir et où ilz trouveroient ce qu' ils demanderoient.
Et , quant le Jouvencel et ses cappitaines eurent ouy parler Pyrus , ilz furent d' oppinion d' eulx en aller au Don et delibererent de partir dedans huit jours aprez.
Et sejournerent ces huit jours pour despeschier leurs navires et les renvoyer en leur payz , et aussi allerent querir à Calibort aucunes choses qui leur estoient neccessaires et se refreschierent de l' estourdissement de la mer.
Le Jouvencel s' en retourna l' endemain au matin devers le Roy son pere et lui compta comment il avoit envoyé son navire et avoit escript au Roy son souverain seigneur et ce qu' il avoit trouvé avecq ses cappitaines ; et lui monstra comment ilz estoient venuz deliberez de combatre et ne queroient que la bataille , et , pour Dieu ! qu' il les voulsist mener là où il penseroit qu' ilz auroient à besongner le plus tost que faire se pourroit.
Oultre plus dist au Roy :  «Monseigneur , ces cappitaines sont deliberez de vous venir tous veoir les ungs aprez les aultres toute ceste sepmaine , aussi de venir à la ville.
Faictes commander , s' il vous plaist , que on les laisse entrer partout et qu' ilz ayent ce qu' il leur fault pour leur argent.
»  à quoy le Roy respondist :  «Mon filz , je le feray très voulentiers.
»  Sur piez commanda aux cappitaines de son chastel et de sa ville et aux portiers qu' ilz laissassent entrer tous ceulx qui voudroient venir des gens de son filz , et oultre qu' on leur appareillast et delivrast vivres et que tout ce qui y seroit leur fust miz en avant et que on ne leur espargnast riens.
Toute ceste semaine vindrent les cappitaines et compaignons à grans flottes de cent et de six - vings veoir le roy Amydas , la Royne et la belle dame que le Jouvencel avoit espousée.
Et plusieurs vindrent devers la dame du Jouvencel s' offrir à elle en disant qu' elle estoit leur maistresse.
Et Dieu scet comment elle recueilloit doulcement et quelle chière ilz eurent du Roy et de la Royne et de leur fille toute celle sepmaine durant.
Au bout de la sepmaine , le Roy conclud avec le Jouvencel et tous ses cappitaines de partir et s' en aller à Virance et de Virance au Don et laisser la Royne et sa fille à Calibort.
Ce soir , s' en ala le Jouvencel et print congié de la Royne et de sa dame.
Et , quant il fut avecques ses gens , il conclud de deslogier au plus matin et de tirer aux champs.
Et , quant il eust toutes ses batailles assemblées , il fist avant - garde , bataille et arrière - garde et deux esles sur les deux costez , il mist descouvreurs de payz devant , et aprez eulx il mist fors courreurs ; et puis , aprez les courreurs , il ordonna ses logeurs.
Il mist tout son traict en une bataille à part et le fist demourer derrière , entre l' arrière - garde et la bataille , et avoit tousjours ceste façon de faire , quant il alloit droit à ses ennemiz à cheval , qu' il mettoit le traict derrière , et , quant il s' en retournoit , il les mettoit devant.
Quant les batailles furent ordonnées , il les faisoit moult beau veoir.
Et tantost le Roy saillist de la ville et chastel de Calibort avecques ce qu' il avoit de gens et vit les batailles du Jouvencel qu' il prisa moult et regarda son ordonnance ; et Dieu scet se le cuer lui haulça bien , quant il vit si belle armée.
Et , tantost aprez , la Royne et sa fille saillirent de la ville pour veoir la compaignie , qui moult leur plust ; et , si elles prioient bien Dieu pour eux , il ne le fault ja demander ; et croy que leurs prières valurent beaucoup.
Quant le Roy fut joinct au Jouvencel , il lui dist :   «Mon filz , vecy une moult belle compaignie et bonne , comme je croy.
J' ay fyance en Dieu que noz besongnes yront bien.
»  Et , à ceste heure , le roy Amydas fist crier le Jouvencel , son filz , regent , par ung de ses heraulx en ceste manière :  «Ouez , ouez , ouez.
De par le roy Amydas , nostre sire et souverain seigneur.
Deuement informé et veritablement acertené des sens , loyauté et preudomye et très excellente vaillance de mon très redoubté seigneur monseigneur le Jouvencel et aussi ayant congnoissance des grans peines et travaulx , mises et despenses qu' il a fais pour venir à son secours , et de la grant et notable armée qu' il lui a amenée , esperant o la grace de Dieu que par lui le royaume et seigneurie d' Amydoine seront recouvers et en seront deboutez ses ennemiz , et pour ce service luy avoit promis faire et acomplir le mariage de lui et de madame sa fille , ce qu' il a fait , et aussi l' a estably , commis et ordonné regent et gouvernant son royaulme , comme plus à plain peut apparoir par ses lettres patentes sur ce faictes.
Si veult le Roy et vous commande generaulment à tous que , dès à présent et pour le temps advenir , ung chascun de vous , tant en general que en particulier , entende et obéisse dilligemment aux mandemens et commandemens que vous fera mon dit seigneur , comme à la propre personne du Roy ; car tel est son plaisir et veult que ainsi soit fait et acomply.
»  Aprez le cry fait par le herault du roy Amydas , icelluy herault fist les criz de par le Jouvencel devant ses batailles , ainsi qu' il s' ensuit :  «Ouez , ouez , ouez.
On vous fait assavoir de par monseigneur le Regent que aucun homme d' armes ne chevauche que soubz l' estandart de son cappitaine et que tous les archiers chevauchent soubz l' estandart de messire Guillaume Boucqueton jusques au logeiz et luy obéissent comme à la personne de monseigneur le Regent ; et , au soir , que chascun se retire soubz l' estandart de son cappitaine et que nul ne soit si hardi d' aller avec le mareschal du logeiz , sinon ceulx qui y sont ordonnez , et que nulz ne soient si osez de prendre question ne debat ne de user de voye de fait ; maiz ceulx qui auront question les ungs aux autres viengnent demander justice , et on la leur fera ; et sont commis pour ce faire messeigneurs les mareschaulx ou leurs prevostz , sachans que ceulx qui seront invaseurs seront pugniz , tellement que tous les aultres y prendront exemple.
»  Et , sur ce , le Jouvencel dist au Roy :   «Monseigneur , mettez - vous devant ceste bataille et marchons en l' honneur de Dieu , car le jour s' en va.
»  Le roy Amydas demoura en celle bataille ; et tous lui obéirent comme ilz eussent fait à leur souverain seigneur ; et le Jouvencel chevaucha à l' avant - garde.
Ainsi chevaucherent tout le jour , tant que , au soir , ilz arriverent entour la ville de Virance , où leurs logeiz estoient despartiz.
Et le Roy entra en la ville ; et Dieu scet quelz presens il envoya à tous les cappitaines , de vins , viandes et tous vivres.
Le Jouvencel demoura aux champs avecques les gens d' armes.
Et conclud le Roy , au despartir , avecques le Jouvencel et les cappitaines que au matin il se rendroit à eulx ; ce qu' il fist.
Et chevaucherent en l' ordonnance qu' ilz avoient faicte le jour de devant jusques au Don ; et là furent encores mieulx recueilliz qu' ilz n' avoient point esté ; car la ville valloit mieulx.
Et , pour ce que en ceste ville avoit certaines rues de Sarrasins et de Juifz , les Sarrasins vindrent les premiers au devant.
Le Roy passa oultre et en fist peu de compte.
Les Juifz vindrent aprez et apporterent le roole Moyse.
Le Roy mist la main en son chappeau et enclina sa teste contre le roole Moyse.
Aprez vint l' evesque du Don avecques la croix , l' enseigne , l' eaue benoiste et les Chrestiens.
Et , incontinent que le Roy apperçeust le signe de la croix , il descendist à pié et vint au devant à genoulx la adourer ; puis monta sur son cheval et entra en la ville.
Et le Jouvencel et toute l' armée demoura aux champs.
Et , le lendemain , le Jouvencel et tous les cappitaines vindrent devers le Roy pour savoir qu' il estoit de faire.
Le Roy trouva en son conseil que ses gens fussent logez en deux ou en troys groz logeis jusques à huit jours , pour ce qu' ilz seroient plus seurement en trois parties que en une seule ; car , tandiz qu' ilz combatroient l' une des parties , les autres leur viendroient au secours mieulx que s' ilz estoient tous ensemble.
Et , quant une grosse compaignie est logée tout ensemble et elle est surprise et il se y mest ung derroy , elle est aussitost desconfite comme une moindre.
Et mainteffoys ay veu en mon temps , quant on chevauchoit en payz d' ennemyz et que on estoit grosse compaignie , que on se logeoit de propoz deliberé en deux logeiz pour plus grant seurté , combien que on eust bien trouvé logeiz pour se logier tous ensemble.
Il y a beaucoup de raisons pourquoy on est mieulx en deux parties que en une , mais que on soit si prez l' ung de l' autre que on s' entrepuisse secourir.
L' une des principalles raisons si est que on ne peult pas si tost combatre ne desconfire ung logeiz que les aultres n' ayent loisir d' eulx mettre ensemble et en ordonnance pour combatre ; et ceulx qui combatent et assaillent sont bien esbahyz , quant ilz voient gens fraiz sur eulx ; et aux deffendeurs le cuer leur croist de la moittié.
« Et , pour ce , je suis d' oppinion que ces gens soient logiez en deux ou trois logeiz pour leur seurté.
Et ce pendant ilz orront nouvelles des ennemiz et aussi d' aucuns amyz que vous avez ou payz ; puis delibererez ce que vous avez à faire.
»  Ce jour se passa à logier et à despartir le logeiz.
Et , au lendemain , vint ung petit messaige secretement , qui apporta ung petit brief au roy Amydas , ouquel brief estoient les noms de ceulx qui s' assembloient pour lui venir courrir sus , c' est assavoir : le duc d' Ath , le prince de la Cormye , le sire de Hisles , le dispost de Callafye , le marquis de Calyma , messire Morcellet , messire Eneas de Malico , messire Lancelot de Pompon , messire Achiles de Frezo et messire Helpy , frere bastard du marquiz de Calyma , lesquieulx se trouvoient ung grant nombre de gens.
Sur ce , le roy Amydas envoya querir son filz le Regent et tous les seigneurs et cappitaines qui estoient en sa compaignie , tant de lui que du Regent , et leur compta les nouvelles qu' il avoit sceues et , sur ce , tint conseil avecques eulx.
Le conseil fut qu' il renvoyast son messaige pour savoir leur convine et ce qu' ilz avoient entencion de faire.
Sur quoy , le messaige retourna et fist grant dilligence et parla secretement à plusieurs gens ou payz , qui estoient amyz et serviteurs du roy Amydas , par lesquieulx il sceust l' entreprise de ses ennemyz et leur conseil et comment ilz estoient deliberez de eulx mettre devant , tous les premiers ; car il leur sembloit que qui est sur les champs le premier , a l' avantaige.
Aussi est - il vray ; mais que on n' entreprengne riens qui ne soit conduisable.
Touteffoys tout est soubz la main de Dieu ; car là où Dieu veult , il pleut.
Mais le cas advint que ceulx que vous avez ouy nommer entreprindrent de venir presenter la bataille au roy Amydas pour gaigner le bruit du payz , et vindrent devant la ville du Don , comme vous orrez.
Le roy Amydas fut adverty de leur venue et tint conseil sur ce et fut conseillé par son filz le Regent et par tous ses cappitaines de les attendre.
Le roy Amydas et son filz saillirent hors de la ville et firent six batailles à cheval.
Premièrement , il envoya ses courreurs et escarmoucheurs devant , et puis mist aprez une avant - garde bonne et grosse selon la puissance qu' il avoit ; et ilz estoient presque esgaulx en puissance , les ennemyz et lui ; et en ceste avant - garde estoit le Regent.
Après vint le Roy en la bataille : sur la main dextre , avoit une esle bien garnie de bons chiefz ; sur la main gauche , estoit tout son traict à pié , et au bout du traict avoit une esle de gens à cheval , affin que son traict ne fut foullé par derrière ; et darrière eulx n' avoit riens fors la ville du Don , qui estoit à son doz , et les gens de la ville.
Le duc d' Ath vint et tous ceulx que vous avez ouy nommer , au jour qu' ilz avoient entrepriz , et trouva le roy Amydas en son ordonnance assez prez de la ville et tant qu' on ne se povoit mettre entre la ville et lui.
Et , quant les batailles s' entrevirent , ilz s' entrecraingnirent ; et ne fut pas de merveille ; car ilz estoient belle compaignie d' une part et d' aultre.
Chascun tenoit bien son ordonnance ; car c' est ce qui fait tenir ordonnance que la paour que chascun a de son ennemy , et tous les cappitaines n' y feroyent pas tant que celle doubte.
Or est ainsi que le duc d' Ath et les siens se arresterent , quant il vit le roy Amydas et ses batailles.
Et , entre les deux batailles , eust de grans escarmouches d' une part et d' aultre , de grans coups de lances donnez et de grans coups d' espée.
Le Regent , qui estoit homme de guerre , regarda la convine de ses ennemyz et leur contenance et vit bien qu' ilz n' avoient point voulloir d' assembler avecques le roi Amydas ne avecques lui , pour ce qu' ilz ne véoient point leur avantaige et leur souffisoit de se monstrer puissans pour acquerir la voix du peuple.
Et , sur ce , le Regent vint devers le roy Amydas son pere et lui dist :  « Monseigneur , je congnois que ces gens ne vous veullent point combatre yci ; car il leur semble que vous estes en lieu trop avantaigeux ; et , pour ce , se vous voullez avoir à besongner avecques eulx , il leur fault courrir sus.
»   - « Comment , dea ? dist le Roy ; vous deffendez tousjours qu' on ne marche point contre ses ennemyz.
»   - « Voire à pié , dist le Regent ; mais à cheval tout le contraire , quant on peult passer tout oultre et qu' il n' y a point de fortificacion derrière eulx.
Or sont ces gens au large des champs , et me semble que nous y povons bien aller par la manière que je vous diray .»  - «Or dictes , beau filz , dist le roy Amydas.
»   - « La manière , dist le Regent , si est que nous ferons marcher nos archiers et tout nostre traict le petit pas , tellement qu' ilz garderont tousjours leur alaine , et les menerons si prez de leur bataille que le traict tumbera dedans eulx.
Et , à l' heure que le traict tumbera dedans , leurs chevaulx se tourneront devant derrière et ne souffreront point le traict ; et , à l' heure qu' ilz seront brouillez , nous donnerons dedans eulx.
Et , pour aller jusques à eulx seurement , noz escarmoucheurs rebouteront les leurs au plus qu' ilz pourront , affin qu' ilz n' apperçoivent point ce que nous ferons , ou au moings le moings que faire se pourra.
Et moy , Jouvencel , qui mene l' avant - garde , les sieuvray de prez affin qu' on ne les reboute ; et , se voz ennemiz se avancent pour les combatre , vostre bataille viendra le pas des gens de pié ; vostre asle , qui est sur la main dextre , pareillement et celle aussi , qui est sur la main gauche ; et , se les ennemyz chargent sur moy , qui fais l' avant - garde , vostre esle , qui est sur la main dextre , leur donnera sur ce costé , et l' autre , qui est sur la main gauche , leur donnera sur l' autre ; et vostre traict les batra en venant à moy et en mettront beaucoup en essoyne ; et vous o vostre bataille me soustiendrez.
Ainsi ilz seront bastuz par les costez et par le front , quant ilz besongneront contre moy , qui ay l' avant - garde ; et vous viendrez à mon secours o vostre bataille ; et o la grace de Dieu j' ay esperance que vous en aurez bon marché ; car noz asles combatront bien les leurs et les garderont bien , se Dieu plaist , qu' ilz ne nous donneront point d' empeschement sur les costez.
Et puis vous avez le traict davantaige ; car je voy le leur à cheval et se fient en ne sçay quelles archegaies et genetoires qui peu leur serviront.
C' est se ilz marchent à vous.
Mais , se ilz ne marchent , je suis d' oppinion que vous marchez.
Et , s' ilz attendent que le traict chée dedans eulx et qu' il faille qu' ilz se remuent devant moy , à ceste heure je donneray dedans.
Suivez - moy de prez et que toutes noz esles chargent bien et asprement de tous les costez et , o la grace de Dieu , nous les romprons.
Je suis aussi d' oppinion que vous mettez une petite bataille de gens à pié aprez vostre grant bataille , quant les batailles seront meslées , pour rallier tout le monde et secourir chascun où ilz verront que besoing sera.
»  Le roy Amydas et tous les chiefz et cappitaines tindrent l' oppinion du Regent à grande et bonne.
Le Regent leur dist encore plus :  « Je suis d' oppinion que vous mettez vostre asle de la main dextre plus forte que l' autre ; item , moy qui ay l' avant - garde , que je me tire sur le costé droit affin que je ne destourbe point le traict de voz archiers , qui sont sur le costé gauche ; et aussi le soleil vient de ce costé ; et , quant nous mettons la lance en arrest , nous avons la main plus à commandement de celle part ; aussi le vent en vient qui souffle la pouldre droit à eulx.
Et , s' ilz vouloient marchier droit à vostre traict , vous avez le costé plus à vostre commandement que vous ne auriez de l' autre.
Et , puisque on peult choisir et que le payz est si large que on le peult faire , on doit serchier tous les avantages qu' on peult.
Mais souvent on est en lieu si soubdainement pris que en l' estat en quoy on se treuve , aucuneffoys il se fault deffendre.
Mais qui a loysir et assault , il doit choisir à son avantaige , s' il peult.
Se vous chargez sur le costé gauche , vostre corps ne vostre lance ne s' i adonne pas si bien.
Or , puisque Dieu nous a donné payz si large et loysir et que nous les aillions assaillir , je suis d' oppinion que nous les aillions ainsi assaillir que j' ay dit.
Touteffoys , Monseigneur , se je faulx en aucune manière , admendez - le , s' il vous plaist , et messeigneurs qui sont en vostre compaignie , qui sont plus saiges et meilleurs que moy .»   Le roy Amydas dist :  « Mon filz , on ne pourroit mieulx dire.
Et , pour ce , je vous pri entre vous aultres , beaulx seigneurs , dictes si vous y voyez que amender.
»  Chascun dist que la chose ne povoit estre mieulx ordonnée.
Et , sur ce , conclurent de marcher sur leurs ennemiz.
Et marcherent pas pour pas , tant qu' ilz remisdrent tous les escarmoucheurs et courreurs des ennemyz , et meismement leur avant - garde , jusques encontre la bataille , pour ce que l' avant - garde n' estoit pas si puissante que elle peust attendre ne tenir contre l' avant - garde et bataille du roy Amydas , qui marcha tout ensemble et tellement que le traict du roy Amydas vint cheoir sur la bataille du duc d' Ath.
Et , quant les chevaulx sentirent la poincture du traict , ilz commencerent à tourner les testes où ilz avoient les crouppes , les lances se commencerent à colloigner l' une parmy l' autre et se entremesler.
Et , quant le Regent vit cela , il sceut bien congnoistre l' heure et chargea parmy eulx au desesperé ; et le roy Amydas , qui estoit bon chevalier , le suivit bien et vertueusement ; les esles des costez chargerent à l' heure qu' ilz le devoient faire et ne faingnirent point ; la petite bataille , qui estoit derrière , tint ferme ; et alloient tousjours où ilz véoient que le besoing estoit.
Le duc d' Ath , qui n' avoit riens deliberé , fors seullement de se monstrer à ses ennemiz , fut esbahy ; car son avant - garde ne ses esles ne toutes ses batailles n' estoient point adverties de ce qu' ilz devoient faire , sinon seullement d' eulx monstrer devant la ville et de presenter la bataille au roy Amydas.
Et ne pensoit pas estre assailli de ses ennemiz si vivement ; mais il cuidoit bien qu' ilz y allassent plus à loisir.
Et , pour ce , je vous dy tousjours que les gens à cheval doivent assaillir et les gens de pié doivent attendre.
Il est vray que les gens de pié furent cause de ceste besongne ; mais ilz marcherent soubz la sureté des gens de cheval et frappoient de loing ; et leurs ennemyz estoient à cheval , qui attendoient et laissoient venir la fureur de leurs ennemyz sur eulx.
Ainsi fut le duc d' Ath rompu ; mais il se retira si saigement et si vaillaument qu' il saulva lui et la pluspart de ses gens jusques en son paiz.
Il eust grant perte , et fut beaucoup pris et mort de ceulx de sa compaignie.
Le roy Amydas et le Regent couchièrent celle nuit sur le champ en signe de victoire.
Et , quant l' evesque du Don et ceulx de la ville sceurent la nouvelle , ilz allerent à l' eglise remercier Dieu et faire sonner les cloches et faire les feulx de joye ; et puis vindrent devers le roy Amydas et le Regent les visiter et remonstrer qu' ilz merciassent Dieu de la grace qu' il leur avoit faicte et lui offrir leurs prières , ausquelles le roy Amydas et le Regent se recommanderent ; puis s' en retournerent en la ville et leur envoyerent pastez , bouteilles et vivres.
Et aprez la bataille , comme vous savez qu' il est de coutume que on en parle et devise et dist l' en les biens et les maulx et ce qui y a esté fait et ce qui n' y fut oncques fait , et , pour ce que plusieurs avoient escrié le roy Amydas et le Regent son fils , en disant :  «Roy Amydas , marche ; et toy , Regent , que ne donnes tu dedans ? Il semble que tu dissimules et que tu ayes paour.
»  Et beaucoup d' aultres grans et oultrageuses parolles , qui estoient bien pour faire perdre le sens et l' entendement au roy Amydas et au Regent son filz ; mais neantmoings oncques ne se desmeurent de leurs bons propotz , eulx confians en Dieu , et ne voulurent rompre leur ordonnance pour parolle qui leur en fut dicte ; et leur remonstra le Regent comment ilz avoient pressé le Roy son pere et lui à la bataille , et leur voulut bien dire , devant le roy Amydas et devant toute sa seigneurie ou chevalerie et ses cappitaines , les parolles qui s' ensuivent : c' est assavoir que ung chief ne se doit desmouvoir de la raison , tant en justice que en ordonnance de bataille , quant une foys il a bien delibéré par son bon conseil ce qui se doit faire et qu' il est lui - mesme de ceste oppinion.
Car maintes gens ont des oppinions et des voulentez par faveur qu' ilz ont à aucunes gens et à aucunes choses faire et aussi par amour , par hayne , par attayne , par un argu en quoy les gens se mettent et veullent qu' il soit ainsi sans y considerer raison ne debattre en leur teste se les choses sont à faire ou à laisser.
Et , pour ce , quant le chief a ouy les oppinions de ung chascun et que son oppinion est saine et qu' il n' a ne hayne ne amour qui le contraigne à faire ne l' ung ne l' aultre , mais veult la chose de la raison et le bien de la chose publique et n' a point d' esgart à son fait particullier , sinon ad ce qu' il pense qu' il plaist à Dieu et à l' execucion de son entreprise pour le meilleur de son party où il tient avoir bonne et juste querelle , il ne se doit desmouvoir de son entencion et doit avoir grant vertu de tenir ferme à l' encontre de ceulx qui l' abbayent , tendans à leurs fins.
Et a bien Dieu à amy qui en eschappe ; et doit bien le chief qui a à combatre ceste matière , se seigner de la bonne main ; car bien peu en sont , à qui on ne facent rompre leur propotz , dont le plus souvent mal en advient.
Touttesfoys les choses sont adventureuses , et aucuneffoys les hommes n' ont pas la congnoissance proprement de ce qu' il se doit faire , et Dieu leur oste l' entendement ; par quoy ilz font tout le contraire de la raison.
Mais , là où Dieu veult , sens de homme n' a mestier ; pour ce , fault tout mettre en la main d' icellui et faire selon ung proverbe qui dit : Fais ce que tu dois et adviengne ce qu' il pourra.
Ainsi fine ce premier chappitre.
TROISIèME PARTIE , CHAPPITRE II.
Comment le roy Amydas tint conseil et trouva en son conseil qu' il ne retourneroit plus en la ville et qu' il poursieuvroit sa bonne fortune , et s' en vint pour mettre le siège devant une ville nommée Bort ; comment elle se rendit par composition et se mirent en son obéissance et tout le pays d' environ ; comment une ville et chasteau nommé le Sap se tenoit contre le roy Amydas ; comment le Roy voulloit qu' on l' assiégeast ; mais il fut trouvé qu' il n' avoit point d' artillerie assès souffisant pour ce faire ; par quoy lui convint sejourner pour en faire d' autre , qui leur porta grant dommaige ; et d' une rencontre qui fut ce pendant , où leurs ennemis perdirent grant nombre de leurs gens.
Le jour ensuivant , le roy Amydas tint conseil et fut conseillé de ne retourner plus à la ville et de poursuir sa bonne fortune ; ce qu' il fit.
Et chevaucha tant qu' il vint à une ville , qui avoit nom Le Bort , laquelle se rendist tantost à lui , moyennant qu' ilz voulurent avoir seureté pour ung peu de gens de guerre qui estoient dedans ; lesquieulx eurent sauf - conduit du roy Amydas et puis s' en allerent en leur party.
Il se mist en l' obéissance du roy Amydas entour ceste ville du Bort , bien vingt lieues de payz et n' y eust point de resistence jusques à ung chastel , qui s' appelloit le Sap , où il y avoit une petite ville dessoubz le chastel ; et y demoura bien dedans de cincq à six cens hommes de guerre ou plus.
Le chastel et la ville estoient moult fors ; les gens qui demouroient dedans estoient gens de couraige ; car aultres gens n' y fussent pas demourez.
Ung nommé messire Eneas de Malico en demoura cappitaine.
Quant le roy Amydas fut dedans Le Bort et il sceust que messire Eneas de Malico estoit demouré cappitaine du Sap , et ceulx qui estoient dedans , il pensa bien qu' ilz lui feroient guerre ; car il savoit bien que messire Eneas estoit ung vaillant chevalier.
Il assembla tout son conseil et demanda qu' il avoit à faire.
Son conseil fut tout d' oppinion qu' il ne povoit marcher plus avant tant qu' il eust conquis le Sap.
Or estoit le Sap , comme dit est , une forte place et bien garnye de gens d' armes bons et vaillans et bien artilliée.
Et sans grande ordonnance il ne se povoit prendre et ne povoit estre assiégé sans estre garny de ce qui estoit neccessaire.
Or avoit perdu le roi Amydas la pluspart de son artillerie , et celle que le Regent avoit amenée estoit toute menue ; par quoy n' estoit possible d' assiéger celle place sans mieulx estre garniz et pourveuz.
Ainsi fut force au roy Amydas et au Regent son filz de sejourner à Bort , qui leur fut moult grant dommaige , car , quant gens ont le bruit et ont eu victoire sur leurs ennemyz , ilz ne doivent jamaiz sejourner ; car les ennemyz se ralient , ilz prennent cuer , ilz pourveoient aux faultes.
On en fait plus à mil hommes en la chaude que on ne fait à quatre mil quant la chose est refroidie.
En tel cas , on ne doit pas sejourner qui peult ; mais les choses qui ne se pevent faire , il est force de les laisser.
Pour ce , arresterent le roy Amydas et le Regent son filz à Bort malgré eux.
Et , quant le roy Amydas vit qu' il n' y avoit point de remede , il fist appeler le Regent son filz et tous les cappitaines et conseilliers pour savoir qu' il avoit à faire ; lesquelz lui conseillerent qu' il fist ses dilligences de faire forgier artillerie à puissance , d' envoyer requerir ses amiz , tant d' argent que de tout ce qu' il lui seroit necessaire.
Vray est qu' ilz avoient de l' artillerie que le roy Amydas avoit de piéça et de celle que le Regent avoit amenée quant et lui ; mais elle n' estoit pas souffisante pour mettre en subgection la ville du Sap.
Ainsi le roy Amydas fist ce qui lui fut conseillé et ses diligences de toutes pars.
Et , quant ilz eurent ordonné ce qui estoit affaire , le Regent dist au roy Amydas :  « Monseigneur , il seroit bon de faire venir ces seigneurs et gens de bien qui ont esté prinz , pour les ouir parler et aussi savoir leurs noms ; car on y peult apprendre beaucoup de choses et trouver des traictiez et des practiques.
»  à quoy le Roy respondist :   «Vous dictes bien.
S' il y a aucuns qui saiche leurs noms , nommez - les moy et je les congnoistray bien tous.
»   - «En bonne foy , dist le Regent , il me seroit bien fort de les nommer ; car ce sont noms bien estranges selon le payz d' où je suis venu.
»  Tantost saillist un clerc du Regent et dist :  « Monseigneur , je les ay icy par escript en ung memorial.
»   - « Or les lisez , dist le Regent.
»   - «Mémoire des seigneurs et cappitaines qui ont esté pris et mors en la bataille.
Premièrement , le sire de Hilles , le dispost de Callaphye et messire Morcellet , prins ; le marquis de Calyma et messire Lancelot de Pompon , mors.
»   - «Il est vray , dist le Regent ; je les ay fait enterrer.
»  Adoncq le Roy respondist :   «C' est grant dommaige du marquis de Calyma ; car c' estoit ung vaillant chevalier et n' estoit pas des plus mauvaiz ; et messire Lancelot de Pompon estoit ung homme qui parloit bien et ung vaillant chevallier.
Si sont les aultres aussi , s' ilz ne fussent traistres.
Quant à messire Morcellet , c' est le plus traistre du monde et a esté cause de mettre tous les aultres contre moy ; et je l' avoye tousjours porté et soustenu et fait le mieulx que j' avoye peu et dit beaucoup de bien de lui.
Je vous pri , mon filz , mon amy , que je l' aye en mes mains pour en faire ce qu' il appartient de ung traistre.
»  Le Regent respondit :   «Monseigneur , vous le povez prendre et tout ce qui y est ; car on vous obéira en tout ce que commanderez.
Mais il est venue une damoiselle , qu' on appelle la damoiselle de Grantfort , qui le demande sur toutes choses de ce monde et en veult payer ung grant argent , qui feroit grant bien à ses maistres.
»  Le Roy respondist :  «Mon filz , je contenteray bien ses maistres.
Et , quant à la damoiselle dont vous parlez , c' est la plus forte enchanteresse et la plus mauvaise femme du monde.
Se elle demande messire Morcellet , je ne m' en esbahyz pas ; car eulx deux ont fait toutes ces menées.
Comment est - elle venue , mon filz ? »   - «Monseigneur , dist le Regent , elle a seurté de moy.
»   - «Elle est bien seure , dist le Roy ; mais , quant elle seroit prise sans seurté , vous ne veistes oncques les choses que nous saurions par elle.
Elle tient une dame en ce pays , qu' on appelle la dame de Blanc - Chastel , et beaucoup d' aultres gens de bien , et tout le Blanc - Chastel entre ses mains , que elle a pris sur celle dame , et lui a mys en sus qu' elle me voulloit bailler le Blanc - Chastel , qui est l' une des plus belles et des plus fortes places du royaume d' Amydoine ; et a encore davantaige le chastel de Grantfort , qui est à elle de son heritaige , qui est l' une des plus fortes places du monde , là où elle tient encores plus de dix chevalliers et plus de vingt jouvenceaulx en son servaige.
Si vous pri , mon filz , que vous parlez à elle le moings que faire se pourra et que vous la renvoyez le plus tost que vous pourrez ; car j' ay grant paour qu' elle vous enchante ou face quelque mal.
»  Le Regent respondist au Roy :  «Monseigneur , laissez - la chanter et enchanter ; car je ne la crains riens et n' ay point paour que telles enchanteries me facent ou sceussent faire mal ne desplaisir ; car j' ay bonne creance en Dieu.
»   - «Aussi , dit le Roy , tout ce qu' elle a fait , c' est par la force de son chastel et de son beau langaige et de la subtilité et mauvaistié dont elle est pleine.
Je n' entens point que par son enchanterie elle sceust rien faire ; mais elle seduiroit tout le monde par son engin.
Et , pour ce , renvoyez - la ; car je vous certifie qu' elle a des amyz entour de moy.
Et envoyez messire Morsellet au Don et qu' il soit baillié au prevost de la ville et aux gens de mon conseil , qui le questionneront et par lui sauront beaucoup de la convine de noz ennemyz ; car il scet tout.
Et puis ferons de lui ce que justice en ordonnera.
»  Le Regent respondist :  «Monseigneur , il sera fait tout ainsi qu' il vous a pleu de le commander.
Quant au sire de Hisles et au dispost de Calaphye , ce sont gens de bien et de qui on peut avoir grant argent.
Et , pour ce , je vous pry , laissez - nous en faire nostre proffit.
»   - «C' est bien raison , dist le Roy.
Et vous pry , mon filz , que vous sachiez aux compaignons combien je payeray pour la rançon de messire Morcellet ; car je les feray payer comptant.
»  L' appoinctement de messire Morcellet fut fait et payé , ainsi que le Roy avoit dit.
Le sire de Hisles et le dispost de Calaphye furent miz en une très grant finance.
Messire Morcellet fut mené à la ville du Don pour en devoir faire justice.
Et , quant il fut au Don , il se eschappa et se mist en franchise en la grant eglise du Don , que on appelloit Saint - Memer.
Et il se fit clerc ; et , à la verité , il le estoit et avoit couronne.
Et fallut que l' evesque le soustensist et tous ceux de l' eglise pour garder leurs previllièges.
Mais aucuns dient que ung homme qui a commiz le crime de lese - magesté ne doit point avoir de franchise.
Et , pour ce , fust mise la chose en conseil.
Toutesvoyes le Roy mist grans guet et grans gardes environ l' eglise , affin qu' il ne eschappast , et dist :  « Je savoye bien que ce traistre feroit encores ung tour de son mestier ; mais je le garderay , si je puis , qu' il ne s' en aille.
»  Cependant que le Roy sejournoit pour besongner en ses affaires , et ses gens d' armes sejournoient à Bort et à l' environ , courrut messire Helpy , bastard de Calyma , et ses gens , et frapperent sur ung logeiz des gens du roy Amydas et du Regent et les destrousserent.
Et , ainsi qu' ilz s' en alloyent et emmenoyent leur proye , messire Guillaume Boucqueton et le vieil Mareschal de Crathor les vindrent rencontrer auprez de leur retraict et destrousserent la pluspart et rescouirent tous les prisonniers.
Le bastard de Calyma se saulva ; mais la pluspart de ses gens demourerent priz et mors.
Et , quant messire Guillaume Boucqueton et le Mareschal furent retournez à Bort , le roy Amydas et le Regent , son filz et leur maistre , leur firent grant chière et furent bien joyeulx de ceste adventure.
TROISIèME PARTIE , CHAPPITRE III.
Comment plusieurs questions se meurent à cause d' aucuns prisonnyers prins et rescoux et d' aucunes autres questions touchant le fait de la guerre ; comment le Mareschal print le Sap , et comment le roy Amydas faisoit forger nouvelle artillerie pour poursieuvyr sa bonne fortune ; et d' aucuns traictiés fais entre le roy Amydas et le duc d' Ath ; et d' une rencontre que fist le Jouvencel sur ses ennemis qu' il mist en desconfiture.
Et , dedens cestuy tiers chappitre de la derrenière partie de ceste oeuvre , nommé pollitique , sont enclavées et deduittes les ordonnances et cerimonies qui se appartiennent à gaige de bataille fait par querelle , selon les constitutions faictes par le bon roy Phelippe de France.
Aprez ceste destrousse faicte , saillirent plusieurs debatz et questions , comme tousjours advient , quant ung butin a esté fait.
Et , entre les aultres , il y eut une question de aucuns qui avoient pris leurs maistres qui les avoient priz , et d' autres qui n' estoient point leurs maistres , qui s' estoient renduz aux prisonniers de paour de mort.
Neantmoings les gens de messire Guillaume Boucqueton et du Mareschal de Crathor les prindrent et assermenterent de nouvel et disoient que ceulx qui les avoient assermentez n' avoient point de puissance ; car , puisque ung homme a donné sa foy , il ne peult plus prendre la foy d' ung aultre.
Encore dist - on plus que , selon les drois anciens des armes , il ne se doit ne se peut combatre ne armer jusqu' à ce qu' il soit quicte de sa foy.
Ceste question vint devant le roy Amydas et devant le Regent son filz , et fut la chose debatue , d' une part et d' aultre , le mieulx que faire se peust.
Mais il fut trouvé par tous les cappitaines et gens de guerre que , se la chose estoit de ancienneté , encore estoit - elle telle , ne jamaiz n' avoient veu faire le contraire.
Quant aucun prent ung prisonnier , il lui fait ceste grace de le recepvoir à la foy ; il lui donne sa vie ; il ne lui peult pas plus beau don faire ne plus obligier à lui.
Et , pour ce , ne peult le prisonnier assermenter homme ne porter armes , tant que son maistre l' ait quicté de sa foy.
Depuis qu' il a donné sa foy à son maistre , il est son esclave et son serf , pour faire de lui à son plaisir.
Et , pour ce , le prisonnier achatte sa foy et sa franchise par argent ou aultrement et fait tant que son maistre le quitte de sa foy.
Et , quant sa foy lui est quictée , il peult faire toutes choses comme devant et non aultrement.
Et , par ce , fut jugé que ceulx qui estoient prisonniers n' y auroient riens , et que ceulx qui les avoient rescoux les auroient.
Une autre question fut des chevaux , du harnoys , de tous les aultres biens qui se peurent trouver en essence et par vraye congnoissance.
Et fut dit qu' ilz seroient renduz à ceulx qui les avoient perduz , puisqu' ilz avoient esté rescoux avant que entrer en chastel , ne en ville , ne en lieu fort du party contraire ; et , tant qu' ilz estoient sur les champs , qu' ilz n' estoient point acquiz aux ennemiz qui ne les avoient point en possession en leurs barrières ne forteresses.
Et bien y parust ; car ilz furent rescoux aux champs , comme vous avez oy.
Mais , s' ilz eussent entré seullement en une barrière et feussent ressailliz aux champs , ilz leur eussent esté acquiz.
Oultre plus , saillist une question d' aucuns qui mirent leurs prisonniers à finance sans le congié de leur cappitaine.
Et fut dit par sentence que le cappitaine les povoit prendre pour la finance à quoy ilz estoient myz.
Mais , s' ilz eussent congié du cappitaine de les mettre à finance , le cappitaine n' y avoit plus que veoir.
Les raisons pour quoy ung souldoier ne peult mettre à finance son prisonnier sans le congié de son cappitaine sont que ung soubdoyer doit rendre obéissance à son cappitaine ; aprez il lui peult celer et embler ses drois.
D' autre part , le prisonnier peult estre tel que le cappitaine , ne le prince , pour qui la guerre est menée , ne la chose publique , pour qui on se combat , ne se acorderoient jamaiz qu' il fut delivré ; car ce peult estre quelque mauvais traitre qui a aultreffoys fait quelque traison et encore pourroit faire , ou pourroit estre une guide ou ung homme par qui entreprise peult estre descouverte , par quoy on peult savoir beaucoup de nouvelles , qui peult avoir porté messaiges ou trafiqué entre mains , ou ung homme artificieulx qui peult savoir subtillitez , qui seroient moult prejudiciables au prince , à la chose publique et à tout le party.
Et , pour ce que tousjours et en toutes choses la chose publique est à preferer à ung bien particulier , il est dit que ung souldoyer ne peult ne ne doit mettre à finance son prisonnier sans le congié de son cappitaine ; car le cappitaine par raison a la congnoissance de beaucoup de choses que le souldoyer ne peult ne ne doit avoir.
En ce jour , y eust de bons prisonniers pris ; et ceulx qui les avoient pris vouloient dire qu' ilz ne seroient point à butin , sinon par les butins particulliers que chascun avoit fait à par soy.
Et la pluspart des compaignons vouloient dire qu' ilz estoient tous à butin ; et pareillement faisoient les cappitaines.
Ceste question vint devant le Regent , qui donna audience aux parties.
Et , les choses debatues et plaidoyées d' une part et d' aultre , fut dit que les cappitaines les avoient tous miz à butin.
Aucuns debatoient qu' ilz n' en savoient riens et les aultres disoient qu' ilz le savoient bien et qu' ilz l' avoient bien ouy et estoient presens quant les cappitaines firent le butin.
Ilz estoient peu de gens à l' ouir , mais cela fut bien prouvé.
Et , pour ce , fut dit qu' il souffist que le chief ou cappitaine die seullement : à butin , à bonne usance , au priz d' une esguillette , lequel qu' il lui plaira ; car il peult faire tel butin que bon lui semblera et souffist seullement que le mot soit ouy d' aucuns.
Car la chose peult estre si soubdaine que le cappitaine ne peult pas parler à chascun ; et ce qu' il en fait il le fait pour le bien publique de la compaignie ; et , se n' estoit le butin que le cappitaine y met , les gens se desroyeroient pour aller au pillaige ; et mainte besongne en a esté perdue.
Et , pour ce que c' est le bien general de la compaignie , le cappitaine a ce povoir de mettre la compaignie à butin toutes et quantes foys qu' il voudra et à tel butin qu' il lui plaira.
Aprez ces questions , fut parlé de mettre le siège au Sap et y eust beaucoup d' oppinions debatues de costé et d' aultre.
Et , entre les aultres choses , y eust une question d' ung passaige , qui estoit à y aller ; et ne povoit l' en passer , sinon par icelluy passaige.
Encore y avoit pis : car , quant on l' avoit passé , on ne povoit retourner , sinon par la merci des ennemiz.
Pour ce , fut conclud et deliberé de gaigner le pas avant que faire autre chose , et , le pas gaigné , le fortifier et y faire une très grosse bastille et forte et y laisser bon nombre de gens bien artillez , ou aultrement ne passer point oultre le passaige.
Car c' est une trop grant folie que une armée entre en ung pays pour faire guerre , et qu' il demeure derrière passaige , place ne aultre chose en la main des ennemyz , de quoy ilz puissent faire guerre.
Pas seullement une place ne devés assiéger qu' il n' y ait au derrière riens qui vous guerroye ne qui vous puisse garder d' avoir vivres , secours et nouvelles de voz amyz et que vous leur puissez faire sçavoir tousjours des vostres.
D' aultre part , on dit qu' il n' y a que mengier et qu' il est comme impossible que vous y puissiez recouvrer vivres ; et on ne doit jamaiz assiéger place que , premièrement , on ne soit seur de vivres et de soulde , posé ores que l' on soit puissant de gens d' armes.
Car trop grant honte est à ung ost ou à une puissance , especialment quant il y a roy ou lieutenant de roy , de se assiéger devant une place et puis s' en lever.
Pour quoy dist - on assiéger ; c' est ung mot qui porte en substance que , quant on assiège bien une chose , elle y doit demourer jusques en fin de cause.
Il est bien de petiz compaignons qui font des logeiz devant places pour les emporter , s' ilz pevent ; et sont exploicts de guerre et ne sont pas diz sièges.
Legières gens le font devant legières places.
Ainsi , comme ilz sont legiers , ilz se pevent legerement remuer sans grant bruit.
Mais le siège de quoy nous parlons est pesant , car le fait du Roy est pesant et son armée , la mercy Dieu ! est pesante et puissante ; et la place de quoy nous parlons poise beaucoup pour son party et est forte.
Ainsi ce ne seroit pas legière chose de se remuer sans grant noise , sans bruit , sans grans dommaiges et sans grant honte.
Pour ce fault - il bien debatre toutes les difficultez avant l' entreprendre.
Je vous dy que en guerre les entreprises se doivent bien debatre à l' ostel froidement et à loisir et promptement executer aux champs.
Les doubtes doivent toutes demourer à l' ostel et y en doit l' en faire , avant partir , qu' il n' en demeure pas une quant on monte à cheval.
Durant le temps que le debat estoit de mettre le siège au Sap ou de ne l' y mettre point , le Mareschal de Crathor , qui estoit ung très subtil homme de guerre , pratiqua avec aucuns prisonniers , qu' il avoit pris à la bataille du Don , de prendre le Sap et fist tant qu' ilz lui promirent de lui bailler et livrer.
Sur quoy , le Mareschal parla au Regent son maistre secretement ; et le Regent parla au Roy son pere de ceste entreprise.
Et le roy Amydas respondist :  « Mon filz , ce n' est pas honneste chose à ung roy ne ne le doit pas faire , depuis que Dieu lui a fait ceste grace qu' il a puissance de tenir les champs et d' esployer sa bannière et peult attendre ses ennemyz en bataille , de consentir une trayson , et desplaist à Dieu et à tout le monde.
Oultre , il en peult rompre et perdre son armée : il ne fault que ung double traistre pour vous faire perdre ung bon nombre de voz gens.
Vrayement ung bon roy et noble ne doit point faire ses entreprises de nuit ne par muchette.
Il doit desirer que le soleil luyse sur son garde - bras , affin que tout le monde le voye de loin.
»  Le Regent dist :  «Monseigneur , c' est noblement parlé ; aussi estes - vous ung noble roy.
Et me pardonnez ; car de telles choses je ne vous parleray plus.
Mais , s' il y a aucuns petitz compaignons qui veullent faire des entreprises et serchier leur avantaige et aller à leurs avantures , comme avantureurs font , par toutes les voies qu' ilz pourront grever leurs ennemyz , à leurs perilz et fortunes , vous leur en laisserez faire ; car il fault que la guerre se demaine en maintes manières.
Mais je scay bien que ne vouldriez consentir que choses honnorables.
»  Le Roy respondist :   «Mon filz , vous estes bon et saige ; et scay bien que vous y saurez bien conduire de telles choses ; je m' en rapporte à vous.
»  Sur ce , le Regent s' en ala à son logeis et ouyt parler le Mareschal de Crathor bien et à loysir de ceste entreprise et les moyens ; et lui sembla l' entreprise bien conduisable.
Le Mareschal de Crathor lui dist :  «Monseigneur , je vous pri , laissez - moy conduire ceste euvre et me laissez prendre l' aventure avecques ung nombre de pouvres compaignons , qui n' ont que perdre.
Je seray l' omme de la compaignie de plus grant pois.
Se je suis mort , je suis meshouan viel ; ce ne sera pas grant perte.
Se je suis priz , vous avez bien , la grace Dieu ! de quoy me rachetter.
Quant à tous les autres que je y pense mener , ceux qui seront mors , seront quictes , et ceux qui seront pris , vous les aurez pour pou de choses.
En cecy ne peut pas avoir grant perte pour le Roy ne pour vous , posé ores qu' il en allast mal.
Si ay - je esperance , o la grace de Dieu , de conduire si bien et si subtillement mon euvre que , s' il y a perte , elle ne sera pas grant.
»  Le Regent respondist :   «Mareschal , je scay bien que , s' il y a homme en ceste armée qui bien conduise une chose , que vous la conduirez.
Le plaisir du Roy n' est pas d' en savoir riens ; et , pour ce que je suis son filz et Regent et represente sa personne , pareillement ne vouldroit - il pas que je m' en empeschasse , pour ce qu' il y a trahyson ; et n' a pas tort ; et à moi - mesme me desplaist d' avoir ouy parler ces traistres.
Mais vous estes bon et saige ; je ne vous en conseille ne commande riens et m' en rapporte à vous.
Mais soyez seur que , se vous avez à faire de moy , vous me trouverez bon amy tousjours et ne vous fauldray point.
" Le Mareschal respondist :  «Monseigneur , je le scay bien ; n' en parlons plus.
»  Sur ce point , le Mareschal partit d' avec son maistre et se disposa de faire son entreprise et se pourpensa de moult grandes subtillitez , comme il savoit bien faire , pour se garder de la contretraison et de passer et repasser le pas.
Et finablement entreprist de prendre le Sap par le moyen qu' il y avoit , c' est assavoir : aucuns , qui estoient de la place , et des souldoyers de leans lui ouvrirent une posterne et le misdrent dedans le plus fort.
Je ne vous deviseray la conduitte de l' entreprise.
Si fut - elle bien subtillement faicte et hardiment entreprise par le Mareschal.
Mais , pour ce qu' elle fut prise par trahyson et que trahyson n' est digne de memoire ne de estre escripte , je ne l' escripray point , et me pardonnez , s' il vous plaist.
Le Mareschal fist bien vaillaument et lealment ; car il servoit bien son party et ceulx à qui il estoit.
La trahyson fut bonne pour le roy Amydas et le Regent et pour le Mareschal , qui l' executa ; mais les traistres qui la firent ne valoient riens.
Les nouvelles vindrent au Regent de la prise du Sap et comment le bastard de Calyma estoit priz et très fort bleissé , par le moyen de ses gens qui l' avoient trompé.
Le Regent eust grant joye de ceste nouvelle.
Touteffoys eust - il pensement comment il le diroit au Roy.
Si advantura de lui dire :  « Monseigneur , le Mareschal de Crathor a pris le Sap et le bastard de Calyma , qui est très fort bleissé ; et ce a il fait sans vostre commandement et sans le mien.
Il vous en crie mercy et vous prie que vous lui pardonnez de ce qu' il l' a fait sans congié.
Mais il se excuse et dit que vous ne vous fussiez point acordé à son entreprinse ; et scet bien que nul ne doit rien faire ne entreprendre sans le congié de son chief.
Et , pour ce , Monseigneur , vous lui pardonnerez , s' il vous plaist.
C' est ung des hommes du monde à qui je suis le plus tenu et que j' ayme plus.
»   - «Mon filz , je l' ayme bien pour l' amour de vous ; mais l' offense est à vous et non pas à moy ; car le congié vient de vous.
Vostre personne represente la mienne et la vostre , qui estes chief et cappitaine de ceste armée.
Il est vostre serviteur et est venu quant et vous ; et , pour ce , je remetz le pardon à vous ; et en faittes à vostre plaisir.
Je ne vueil pas mettre la guerre entre vous et le Mareschal : car je scay bien que l' amour y est grant.
Je me doubte , mon filz , que vous lui en avez laissé faire à sa guise.
»  Et , ad ce mot , le Regent ne dit riens ; et assez accorde qui mot ne sonne.
Mais le Roy dist :   «S' il y fut allé sans savoir de vostre entencion , il y chéoit pugnicion.
»  Nonobstant tout ce , chascun fut moult joyeux de ces nouvelles ; car la prise de ceste place estoit la porte par où il failloit entrer pour recouvrer le royaulme d' Amydoine.
Aprez ceste entreprise faicte , plusieurs ambaxades furent envoyées de par le duc d' Ath , le prince de la Cormye , le sire de Hisles , le dispost de Calaphye , le marquiz de Calyma et plusieurs autres pour trouver traictiez et appointtemens avec le roy Amydas , et aultres grans princes voysins , mediateurs de ces traictiez et appointemens.
Et , durant le temps que ces traictiez se demenoient , le roy Amydas faisoit forger artillerie et assembloit argent où il povoit finer ; car il voulloit poursuir sa bonne fortune ; et dient les maistres qu' il fait bon batre le fer quant il est chault.
Et est à penser que le duc d' Ath et ses aliez le voulloient amuser tant qu' ilz eussent reprins leurs alaines et leurs forces , tant d' alliances que d' argent , pour venir à leurs fins.
Le roy Amydas faisoit forger artillerie , comme dit est , et les ouit parler ; mais , comme bien conseillé , ne devoit pas laisser à poursuir sa bonne fortune.
Et , cependant que ces parlemens duroient , il escoutoit jusques ad ce qu' il fut prest.
Et , durant ce temps , le roy de France lui envoya et au Regent son filz ung advertissement touchant les gaiges des batailles , pensant qu' il n' eust autre chose à faire que à ouir des gaiges de bataille , pour ce que , aprez telles entreprises faictes , ilz adviennent communement.
Car chascun dist , pour faire sa paix , le pire qu' il peult de son compaignon et encusent l' ung l' autre , l' ung à droit , l' autre à tort.
Et , pour ce que par fortune de guerre toute justice et ordre de droit est corrumpue , le roy Amydas voulut redrecer la raison à ung chascun à son povoir et ouyr le debat de ses gaiges de batailles et mettre ordre à son fait.
Mais il n' eust pas loysir de les ouyr ne aussi de faire forger son artillerie qu' il ne ouyst de bien grans nouvelles de ses ennemis , comme , aprez la lecture de ces gaiges de bataille qui luy ont esté envoyées , pourrez ouyr.
Cy aprez s' ensuivent les cerimonies et ordonnances qui se appartiennent à gaige de bataille fait par querelle , selon les constitucions faictes par le bon roy Phelippe de France.
.
.
.
D' aucunes nouvelles qui vindrent au roy Amydas de ses adversaires.
Tantost le roy Amydas , après ces lettres ouyes de gaige , eut nouvelle de ses ennemiz , comme vous avez ouy par cy - devant.
Il voullut tirer aux champs et les aller combatre chaudement à son très grant desavantaige ; car ilz estoient en lieu très avantaigeux pour eulx et ne povoit aller jusques à eulx qu' il n' eust myz son fait en très grant exart.
Et , s' il estoit chault en ceste entreprinse , aussi le estoit son filz le Regent , pour ce que il leur estoit tousjours bien priz de leurs entreprises et qu' ilz estoient ardans et desirans de recouvrer la seigneurie qui estoit pour eulx , et que le cas leur touchoit.
Et , pour ce , dit - on que jamaiz homme n' est saige en sa cause ; et , pour ceste cause , est - il en justice ordonné qu' on ne plaidoye point pour soy - meismes et fault faire dire son fait par office d' avocat.
Et , sur ce , saillist en avant le viel Mareschal de Crathor , qui congneust bien qu' il n' y avoit point de remedde de desmouvoir le Roy et monseigneur le Regent son filz pour l' afection qu' ilz avoient à leur cas meisme , et que , pour chose qu' il leur peust remonstrer , il vit bien qu' il n' y faisoit rien.
Et , pour ce , voulut aleguer des faiz de Octovien Cesar , comme vous orrez ; et puis aprez vous seront declairez les fais et entreprise du roy Amydas et de son filz le Regent et gouverneur du royaume.
« Moult fit Octovien Cesar de loix et d' autres ordonnances de grant renom , qui moult seroient longues à racompter ; mais , vers la fin , au LXXVIIe an de son aage et au LVIe an six moys et IX jours de son empire , il mourust en la cité de Nolle en Champaigne et fut ensepvelly à Romme en Champ - Marc , moult plaint de tous les Romains ; car il leur avoit aquises moult de seigneuries et de biens et estoit moult preudomme , droicturier , debonnaire et de franc couraige.
Eutrope dit que nul ne fut plus envieux en bataille , ne plus actrempé en paix.
Oncques ne fut l' empire de Romme tant en ses fleurs , comme elle fut en son temps.
Les nacions qui avoient discort ramenoit en son service et tenoit moult roidement la discipline de chevalerie.
S' il avenoit que aucune cohorte guerpist son ost en bataille , il les faisoit jeuner en pain d' orge ; et , se c' estoit centurions ou manipulaires , ilz perdoient le chief.
Pour aultres meffaiz , il faisoit diverses amendes , comme d' estre tout le jour devant le prestor deschaulx et desceintz.
Aux chevaliers , qui meffaiz s' estoient en bataille aucuneffoiz , faisoit porter pierres à leurs colz ou blocz.
Il disoit que nulle chose n' avenoit si mal à conduiseur de gens d' armes que haste et fol hardement ; et disoit que assez tost estoit fait quanque bien estoit.
Et , pour ce , Sire , et vous , Monseigneur , je dy que vous ne vous devez pas haster et que vous devez prendre vostre fait plus froidement ; et fault dire comme l' empereur Octovien que nulle chose n' avient si mal à conduiseur de gens d' armes que haste et fol hardement , et qu' assez tost est fait quanque bien est.
Et je l' ay voulu dire deux foys , pour ce que je l' ay trouvé bon.
Et , s' il vous plaist , vous debatrez bien et à loysir vostre entreprise et l' executerez bien et dilligemment.
Et vous - meisme , monseigneur le Regent , dictes que chaleur n' est pas requise en guerre , mais bonne dilligence.
Or debatons bien et froidement et executons dilligemment.
»  Quant le roy Amydas et le Regent son filz eurent bien oy les raisons de chascun et meismement les faiz d' Octovien Cesar que le Mareschal avoit allegués et ses raisons , ilz les entendirent très bien et crurent conseil comme saiges qu' ilz estoient ; car princes et toutes gens ne pevent mieulx faire que de user par conseil.
Et , sur ce , delibererent le roy Amydas et le Regent son filz de prendre jour et heure d' avoir des plus notables gens qu' ilz pourroient finer pour debatre bien leur matière , pour oster tous les doubtes qui leur pourroient venir aux champs , et pour donner tous les bons remeddes de bataille de quoi ilz se pourroient aider.
Car il advint une foys ès Ytales une grant bataille , où plusieurs saiges et bons cappitaines estoient , tant d' ung costé que d' autre , que depuis le point du jour jusques à la nuit , ilz ne se peurent desconfire pour les bons remeddes de bataille qu' ilz donnoient les ungs contre les autres.
Et , en France , de ces derrenières guerres , il est advenu , c' est assavoir , à la bataille de Senlis , à L' Ommeau - Lescameau et à Cillé - le - Guillaume , devant Avranches , qui dura par trois jours sans ce que les ungs ne les autres peussent gaigner ung petit ruisseau qui y estoit.
Et , en autres lieux , il est advenu que les plus foebles combateurs , pour longuement durer et endurer et saigement eux conduire , ont vaincu leurs ennemiz , comme nagueres devant Basle les Françoys desconfirent les Suisses , et dura la bataille depuis le soleil levé jusques au soleil couchié.
Or est venu le jour et l' eure que le roy Amydas et son filz le Regent ont assemblé leurs amyz , conseillers et serviteurs , ainsi que vous orrez , en la ville du Don.
Et declarerent ce qu' ilz ont ouy de leurs ennemyz , c' est assavoir qu' ilz faisoient une très grosse armée , tant d' eulx que de leurs aliez , et qu' il estoit en voulenté de les aller combatre là où ilz estoient.
Et , sur ce , leur demanda leurs oppinions.
En brief , les oppinions furent qu' ilz ne se povoient longuement entretenir en leur payz que ce ne fust la destruction d' eulx et de leurs subjectz , et , pour ce , il estoit force qu' ilz entrassent de brief ou payz du Roy , et qu' il valloit mieulx leur laisser faire que d' aller à eulx , et que force leur estoit de marcher ou d' eulx rompre.
Sur quoy , le roy Amydas respondist et dist :  « Messeigneurs , je suppose qu' ilz ne marcheront point et qu' ilz se despartiront pour soulaiger leur payz et que , pour ceste heure , ilz ne voient pas leur avantaige d' entreprendre riens sur moi ne sur mon payz.
Doy - je pourtant laissier ce venin endormir sur mon estomac , qui un jour me tuera ? Et le prendront à leur avantaige et quant je seray despourveu.
Je ne puis bonnement souffrir ceste melencollye en mon cuer , et vault mieulx que je les voise querir ou à perte ou à gaing , jusques où ilz sont , que je demeure tousjours en ceste doubte.
Et seurement que je ne souffreray ceste doubte et peine que je ne saiche à qui demourra le champ.
»  Et , sur ce , ses bons amyz , conseilliers et serviteurs , aprez plusieurs debatz faiz par entre eulx - meismes , respondirent tous :  «Sire , nous avons fort debatu ceste matière en vostre presence et absence ; et voyons bien le hault et bon couraige que vous avez ; et nous semble bien voz raisons en aucunes choses avoir lieu et en aucunes que vous le prenez un peu chauldement.
Et , pour ce que en toutes choses le moyen estat est le meilleur , nous conseillons que vous ayez ung peu de pascience et attrempez vostre courraige.
Car brief ces gens - yci marcheront ou ilz se despartiront , comme vous avez dit ; s' ilz marchent , vous les aurez plus à vostre avantaige ; s' ilz se departent , vous povez entrer en leur payz plus à vostre aise ; car ilz ne se pevent pas assembler si tost.
Et , pour ce , nous vous conseillons que vous tenez ung pou de temps pour veoir qu' ilz feront.
Et cependant hastez vostre artillerie et tenez vostre armée preste sans riens despendre , c' est assavoir que chascun soit sur son lieu tout prest , sans fouler vostre peuple et que n' ayez cause de faire soulde.
En se tenant sur sa garde , on peult bien guerroyer son ennemy sans coup ferir ; et dit - on voullentiers : Qui dure , vaincq.
Et , pour ce , voyez la conclusion de voz ennemyz et soyez tout prest à les recepvoir , se le cas y advient.
»  Le roy Amydas entendit bien son conseil , ses amyz , conseillers et serviteurs et ne voullut pas aller à l' encontre ; car il estoit homme qui vouloit user tousjours par conseil ; et , posé ores que son oppinion eust esté la meilleure , si voulloit - il prendre celle de son conseil , affin qu' ilz lui aidassent de meilleur cuer à soustenir ses affaires contre ses ennemyz ; et tint l' oppinion telle qu' elle avoit esté.
Mais il y eust aucuns ambaxadeurs particulliers qui le desmeurent de sa bonne voulenté , comme vous orrez.
Et , sur l' oppinion de son conseil , delibera d' attendre ce que ses ennemyz feroient.
Mais tellement attendit que leur ennuya pour la charge qu' ilz donnoient à leur payz et pour la doubte qu' ilz avoient que le roy Amydas y entrast.
Aussi doubterent d' entrer au sien ; maiz vindrent prez de lui et sur ses limittes.
Et trouverent en leur conseil que , se ilz rompoient leur armée , ilz ne la pourroient pas tousjours trouver telle et que , avant que ilz se fussent rassemblez , le roy Amydas pourroit rentrer sur eulx.
Et , pour ces causes , delibererent de venir faire un champ à quatre lieues de lui.
Et leur pensement estoit que là il les vendroit combatre desordonnéement ou qu' ilz feroient appointement avecques lui à leur avantaige.
La pluspart du conseil du roy Amydas fut d' oppinion de combatre pour les raisons qui s' ensuivent : c' est assavoir , qu' il fut dit par plusieurs de ses cappitaines qu' il devoit aller logier à deux lieues prez d' eulx et en telle fortification qu' ilz ne l' eussent peu surprendre , bien garny de son artillerie plus loingtaine et meilleure que la leur ; et aussi avoit pourveu à ses vivres , qui venoient aprez lui sans ce qu' on lui eust peu donner aucun empeschement ; par quoy il semble qu' il eust eu du meilleur.
Et , pour resister à leur artillerie , il avoit deliberé de semer parmy les champs son artillerie en petis buyssons , en bruyeres , en blez , en petis fossez et en lieu où on ne les pourroit bonnement veoir et estre si loing comme la portée de leurs bastons.
Car dix , XII , XV mille hommes sont plus aisiez à congnoistre que ne sont deux ou trois , c' est assavoir ung canonnier et ses aides.
Or est - il aussi que le roy Amydas avoit gens à cheval plus que ses ennemiz , par quoy ilz ne povoient avoir nulz vivres et , lui , il povoit garder les siens et ses marchans par ce moyen ; et ne l' eussent peu ne ousé rencontrer ses ennemiz à cheval.
Ainsi , par ces raisons , les ennemyz du roy Amydas ne le povoient grever.
Et , quant les ennemyz du Roy eussent marché pour venir gaigner et conquerir son artillerie , ilz se fussent myz hors d' alaine ; et n' y povoient venir en ordonnance de combatre , mais failloit qu' ilz baillassent le costé à leurs ennemyz sans fortification ou deffense nulle.
Les gens du roy Amydas estoient gens de cheval et eussent eu leurs esles et leurs batailles à cheval bien ordonnées ; par ce moyen , les gens du duc d' Ath n' eussent peu resister ne marcher jusques à l' artillerie , sans estre desconfiz.
Et , si vous voullez dire que les gens du duc d' Ath eussent eu des chevaucheurs avecques eulx , c' estoit leur perdicion ; car , puisque les gens du roy Amydas estoient plus puissans et plus adextres à cheval que ceulx du duc d' Ath , ilz eussent tousjours remiz les gens de cheval parmy les gens de pié et eussent eulx - meismes rompu leurs gens.
Posé ores que pour ung jour ilz l' eussent peu endurer , si ne l' eussent - ilz pas fait le second.
Et povoit le Roy retirer au soir son artillerie en sa fortification et le lendemain estre de plus belle sur les champs ; car chascun scet que gens de pié ne pevent pas endurer la puissance des chevaux ne soustenir le faiz sans grande fortification.
Le duc d' Ath , ses amyz et serviteurs congneurent bien que le parti estoit moult dangereux pour eulx et ne voulurent pas prendre le parti de combatre ne de eulx en aller ; car , s' ilz eussent tourné le doz , ilz estoient perduz et desconfiz.
Mais tant firent par ambaxadeurs que appointement se y trouva et furent les choses appaisiées pour celle heure.
Mais l' oppinion , et d' amyz et d' ennemyz , estoit que , quant le Roy eust joingt , ainsi qu' il estoit conseillié , qu' il eust deffait le duc d' Ath et sa puissance et que son oppinion première estoit bonne et qu' il ne devoit point laisser ce venin sur son estomac.
Pour ce , ung prince ne doibt jamaiz rompre la grande oppinion pour aucuns particuliers tendans à leurs fins.
Et aussi est - il à penser que plusieurs testes congnoissent plus que une ou que deux , comme fist le roy Amydas , lequel estoit ung notable et vaillant chevallier qui laissa ceste belle et grant entreprinse par aucuns conseilliers à part.
Et ung prince ne doit jamaiz riens conclurre à part , mais en plain conseil ses grans faiz deliberer et conseiller comme chose qui porte si grant consequence , comme fait de bataille.
Je ne dy pas qu' il ne soit des entreprises et des matières qu' il fault conduire secretement.
Mais la bataille ne se peult celer ; car les deux puissances ne se pevent assembler qu' il ne soit sceu.
Et aussi ung prince courraigeux et puissant doit estre content que tout le monde sache sa venue ; car , par ceste raison , il va par si grant ordre , par si grant sens et par si grant couraige qu' il ne doubte riens fors Dieu.
Et , pour aucunement entendre la matière dont nous avons parlé touchant le champ du duc d' Ath et le conseil que le roy Amydas avoit eu de le combatre , je bailleray le roy de France pour exemple estant dedans Paris , les princes et seigneurs qui estoient devant , en grant discord desordonné par yceulx.
Touteffoys , graces à Dieu ! paix et bonne concorde se y trouva.
Mais , se le Roy eust voulu tenir la rigueur du droit , ce qu' il ne fist mye pour ce qu' il voulloit le bien de paix du royaume et ne vouloit pas la destruction des seigneurs de son sang , ses parents , subjectz et serviteurs , les seigneurs fussent partiz de devant Paris à grant peine et à grant danger.
Car le Roy estoit seurement dedans sa ville , bien fourny de vivres et de tout ce qu' il lui failloit et eust attendu le despartement des seigneurs tant qu' il lui eust pleu.
L' yver approuchoit ; les vivres se mengeoient sur les champs ; on ne trouvoit plus gueres comme riens et force estoit qu' ilz despartissent.
Et , se ainsi eust esté qu' ilz se fussent partiz de devant le Roy et sa puissance , il failloit qu' ilz tournassent le doz au Roy pour eulx en aller.
Ilz avoient le bec au vent pour tirer à leur payz ; ilz savoient les chemins ; chascun desiroit estre chiez soy et avoir le repos pour les grans travaulx qu' ilz avoient euz ; il failloit qu' ilz chevauchassent les ungs aprez les aultres , l' avant - garde bien loing de la bataille et , entre deux , grant charroy , par quoy à grant peine eussent - ilz peu tourner pour aider à ceulx de darrière ; pareillement ceulx de la bataille à ceulx de l' arrière - garde.
Je suppose que les seigneurs eussent miz en l' arrière - garde la meilleure partie de leurs gens ; touteffoys n' estoit - ce que une partie ; car aultrement ilz n' eussent pas cheminé.
Ainsi le Roy n' eust eu à besongner que à celle part ; et , ceste part rompue , tout le surplus estoit rompu , qui aisée chose estoit à rompre ; car il failloit qu' ilz tournassent le doz ou ilz n' eussent point marché ; ce qu' ilz estoient contrains de faire.
Et , quant gens tournent le doz à leurs ennemyz , toutes gens de guerre entendent bien qu' ilz sont deffaiz.
Pour ce , je dy que , quant deux puissances approuchent l' une de l' autre , ilz se doivent loger en lieu le plus fort et le plus avantaigeux qu' ilz pevent et le mieulx garniz de vivres qu' il leur est possible ; car , en ce cas , qui dure vaincq.
Et ceulx qui deslogent les premiers encourent la fortune ; et , se Dieu ne les secourt , ilz sont perduz par la raison de la guerre.
Pour ce , je dy que le roy Amydas fut mal adverty et mal conseillé qu' il ne print son premier conseil.
Je laisse atant l' assemblée , le champ et le parlement de ces seigneurs et retourne aux faiz du Jouvencel , regent du royaume d' Amydoyne , pour qui ce livre fut commencié.
Le Jouvencel chevauchoit en la compaignie du roy Amydas , qui passoit par devant une grosse ville , où estoit le lieutenant general du duc d' Ath et de toute sa legue , nommé messire Jehan Helphy , notable chevalier et saige et riche d' argent comptant.
Ainsi que le roy Amydas passoit par devant celle ville , messire Jehan Helphy saillist à l' escarmouche avecques grosses gens qu' il avoit en la ville.
Et furent les escarmouches grosses d' une part et d' autre , tellement qu' il y eust plusieurs charges , recharges et gens portez par terre d' une part et d' autre , de prins et de mors.
Et , en ceste escarmouche , messire Jehan Helphy dit à ung escuier qui estoit prez de luy :  « Je verroye voullentiers le Jouvencel , de quoy il est tant de nouvelles et qui en son jeune aaige a tant fait de belles choses ; et croy que à ceste cause fut - il nommé Jouvencel.
»  Et l' escuier respondist qu' il estoit vray.
Et adoncq messire Jean Helphy lui dit :  « Vous estes son prisonnier et le congnoissez ; je vous pry , parlez à luy et faictes que je le voye , s' il se peult faire.
»  Adoncques l' escuier respondist :  «Je le feray très voullentiers.
Et suis sur qu' il parlera à vous , quant il vous plaira ; car il est franc et viendra franchement à vous , quant vous l' asseurerez.
»  Sur ce , partist l' escuier le plus erraument qu' il peust , qui encores avoit le sauf - conduit du Jouvencel comme son prisonnier , et passe parmy les escarmouches , ung papillon de papier sur sa teste signifiant qu' il avoit sauf - conduit et qu' il estoit prisonnier ; et estoit l' enseigne que les prisonniers et gens à sauf - conduit portoient pour le temps.
Et , pour ce , nul ne lui demanda riens.
Et tant erra qu' il vint jusques au Jouvencel et le salua.
Adoncques le Jouvencel lui rendist son salut bien et doulcement et luy fist grant chière et grant recueil et lui demanda qui l' avoit amené.
Et l' escuier lui respondist :  «Monseigneur , l' envie que j' avoye de vous veoir.
Et aussi monseigneur le gouverneur de ceste ville me mande vers vous pour vous prier qu' il vous voye et qu' il parle à vous.
Et , se vostre plaisir est de ce faire et il vous plaist de vous fier en ma personne et en ma parolle , il vous asseure par ma bouche que vous vous approuchez de lui et il s' approuchera de vous , et homme des siens ne vous demandera riens.
»  Adoncques le Jouvencel demanda à l' escuyer , qui avoit nom Guillaume , et lui dit ainsi :  «Guillaume , vous estes un escuier d' honneur ; et scay bien que vous ne daigneriez dire une chose si elle n' estoit vraye.
Je me fie en vostre parolle.
Dictes à monseigneur le gouverneur que je m' en vois devers luy sur sa seureté et sur les parolles que vous me dictes.
Et vous prie que vous me les dictes encore une foys.
»  Et adoncques Guillaume respondist et dist en ceste manière :  «Monseigneur , monseigneur le gouverneur de ceste ville , nommé messire Jehan Helphy , vous asseure par ma bouche que vous povez venir parler à lui et vous en retourner , quant il vous plaira.
»  Adonc le Jouvencel qui avoit la lance au poing , marcha aprez ledit Guillaume , sans paige , sans varlet et sans personne qui vive que lui - meisme et ne povoit avoir secours ne aide de persone , sinon de Dieu , de ses armes et de son cheval.
Ainsi qu' il alloit aprez ledit Guillaume , ledit Guillaume lui monstra ledit messire Jehan Helphy et lui dist :  « Vela monseigneur le gouverneur de ceste ville , messire Jehan Helphy , mon maistre.
»  Et , sur ce , le Jouvencel donne des esperons à son cheval et approuche dudit messire Jehan Helphy comme de la longueur de quatre lances.
Et , sur ce , les gens du roy Amydas et du Jouvencel meisme font une charge à l' autre bout des champs , et y eut si grant hu et si grant cry , tellement qu' ilz se retirerent droit à la ville.
Et , sur ce , le Jouvencel donne des esperons à son coursier et vint joindre à messire Jehan Helphy.
Et , sur ce , messire Jehan Helphy lui dist :  «Je me fie en vostre visaige et m' est adviz que je le puis bien faire.
Je suis venu icy avant pour vous voir et pour parler à vous.
»  Le Jouvencel avoit mys une petite bataille de gens ensemble pour l' attendre et le recueillir , des plus beaulx et des plus honnestes qu' il avoit peu finer en toute sa compaignie.
Et , sur ce , messire Jehan Helphy lui demanda :  «Ceste petite bataille que je voy là est - elle à vous ? »  Et le Jouvencel lui respondist que oy.
Et , sur ce , messire Jehan Helphi lui demande :   «M' asseurez - vous que je les puisse aller veoir ? »  Et le Jouvencel se print à soubrire et lui dit :  «Monseigneur le gouverneur , je sçay et apercoy bien que vous avez paour et me demandez seureté pour aller veoir mes gens et sur ceste coulleur vous voullez trouver seurté.
Je vous dy que vous n' avez point de seurté de moy et estes en ma main et puis faire de vous ce qu' il me plaist ; car voz gens vous ont habandonné.
»  Et messire Jehan Helphi lui respond :   «Vous savez bien que vous ne fussiez pas venu jusques à moy , se je ne vous eusse asseuré ; et , puisque je vous asseuroye , n' est - ce pas à dire que je doy estre asseuré de vous ? »   - «Touteffoys , dist le Jouvencel , se j' ay seurté de vous , vous n' en avez point de moy.
Vous cuidiez bien y estre le plus fort et que voz gens ne vous habandonnassent point ne ne bougeassent d' avec vous.
Se fortune a donné que voz gens se soient retraictz et vous ont yci habandonné et que vous soyez cheu en ma main sans nulle promesse que je vous aye faicte , n' estes - vous pas mien ? »  Messire Jehan Helphy respondist :  «Se je ne me feusse fié en vous , vous ne me eussiez pas trouvé icy ; et , puisque je vous asseuroye , c' estoit à dire que je n' avoye point de deffiance de vous et que j' en estoie asseuré.
Et vrayement , quant je vous ay veu , il m' estoit adviz que je le povoie bien faire.
»  Et , sur ces parolles , le Jouvencel lui respond et lui dist :  «Monseigneur , toutes choses vont à equité et à bonne foy.
Il peut estre que vous ne fussiez pas venu si avant ; mais touteffoys vous n' avez de moy ne promesse ne sceurté nulle et , par quelque moyen que ce soit , j' ay possession de vostre corps , ne ne me sauriez reprocher ne parolle ne promesse nulle que je vous aye faicte.
Prenez que vous y soyez venu par enchantement.
»  Et à tant messire Jehan Helphy lui respondist :  «Bonne equité , bonne foy et vostre bonne renommée m' ont icy arresté.
J' eusse miz peine de me retraire avec mes gens , se n' eust esté la fiance que j' ay en vous et peut - estre que je me feusse bien retraict sans vostre dangier.
Touteffoys j' ay mieulx amé demorer avecques vous que faire autrement.
Et , sur ce , jugez ; car vous povez faire de moy ce qu' il vous plaira.
»  Et adoncq le Jouvencel respondist :  «Equité et bonne foy est tout et est la chose de ce monde , comme je croy , qui est la plus agreable à Dieu ; car sans foy et sans equité nul ne peut aller en paradiz.
Et , pour ce que vous estes demouré sur foy et sur equité , je vous asseure ; et allez veoir mes gens tout à vostre aise et vostre bon plaisir ; car tous ceulx que voyez là sont à moy , mes parens et serviteurs.
Et , en attendant que vous soyez retourné , je voys veoir voz gens et là j' attendray vostre retour.
»  Et , sur ce , partist le Jouvencel et s' en va parmy les gens de messire Jehan Helphy et entre dedans la ville tout armé sa lance au poing.
Messire Jehan Helphy alla parmy les gens du Jouvencel et les amena à la ville et fist abatre ponts , planches ; et entrerent les gens du Jouvencel dedans tous armez , ainsi qu' il leur pleust.
Et là beurent et repeurent à leur beau plaisir et aise.
Puis s' en retourna le Jouvencel et les siens aprez devers le roy Amydas et ses batailles.
Et , quant il fut devers lui , qui le attendoit en grant doubte de sa venue , il fut très fort blasmé qu' il n' avoit amené messire Jehan Helphy.
Et disoient les plusieurs qu' il estoit sien sans reproche nulle ; les autres disoient qu' il avoit fait comme ung gentil chevalier de ce qu' il en avoit fait , et qu' il n' estoit riens en ce monde qui vaulsist bonne foy et equité.
Ainsi se acquitterent ces deux chevaliers l' ung à l' autre honnestement ; et monstra le Jouvencel grant franchise et qu' il avoit grant honneur à lui ; car le butin estoit grant.
Et disoient beaucoup de gens que messire Jehan Helphy ne lui eust peu riens reproucher.
Et pour bonne foy et equité il se departist du butin , et sembla advis à beaucoup de gens qu' il fist son honneur et son devoir.
Après s' en retourna le Jouvencel devers le roy Amydas , là où plusieurs gens disoient , les ungs : Il a bien fait ; et les aultres : Il a mal fait qu' il n' a amené le prisonnier.
Touteffoys le roy Amydas loua son euvre et dist qu' il avoit fait honnorablement et luy dist :  «Or ça , mon filz , me sont venues nouvelles qu' il est venu au duc d' Ath ung secours d' ung cappitaine estrange , qui luy a amené ung nombre de lances ; de quelle quantité , je ne sçay ; mais ce sont gens à cheval.
Et , pour ce qu' il lui sembloit à lui et à ses gens que j' avoie plus de gens à cheval que eulx , ilz l' ont envoyé querir.
Et est ja celluy cappitaine entré en mon payz et fait grant menace ; et m' a l' on dit qu' il est logié en ung groz villaige aux champs et qu' il ne se daigneroit mettre en ville close.
C' est ou payz où avons entencion d' aller , ainsi que vous savez.
Et pour ce fault - il adviser que est à faire.
»   - «Monseigneur , s' il vous plaist , dit le Jouvencel , vous demanderez icy tout à cheval par oppinions à messeigneurs les cappitaines que est de faire.
»   Ainsi le Roy demanda tout à cheval qu' il estoit expedient.
Les ungs furent d' oppinion qu' on y allast tout d' une traicte , pour le surprendre où il estoit logié.
Et , pour ce que la traicte estoit longue , les autres debatirent à l' encontre et disoient que à peine povoient - ilz aller jusque là sans estre descouverts , principallement pour ce que la traicte estoit longue et que c' est ung des plus grans dangiers qui soyt en la guerre que de aller surprendre gens loing et de faire ces traictes ; car on peult estre descouvert en chemin par plusieurs façons.
Il ne fault que ung homme , qui traverse payz , qui die :  «J' ai veu gens d' armes »  , soit marchant , soit homme de guerre.
Et meismement , quant on approche du logeiz , fourraigeurs , qui vont aux champs , pevent venir crier alarme de si loing que ceulx du logeiz ont tout loysir de eulx ordonner.
Car fourraigeurs vont à deux , à trois , à cincq , à six lieues fourragier , et aucuneffoys à plus de sept loing , querir et pourchasser à menger , sans les guettes , escoutes , chevaucheurs et guides de toutes pars que une compaignie doit avoir quant elle n' est logée en lieu fort.
Et , se ainsi estoit que par quelque cause il avenoit que ceulx du logeis ne feussent advertiz ou sceussent de la venue des ennemyz , qui est chose comme impossible qu' ilz ne le soient aucunement , s' ilz sont gens d' ordonnance , ilz seront à leur guet bien ordonnez , bien advertiz , bien arroyez de ce qu' ilz doivent faire pour recepvoir leurs ennemyz.
Les aultres , qui viennent pour les surprendre , sont las et travailliez et fault qu' ilz viennent à la file , ou aultrement ilz ne feroient point de dilligence pour la surprise ; et puis , quant ilz sont prez du logeiz , il fault qu' ilz s' arrestent pour aucunement ordonner leur fait.
Ilz sont las , ilz sont traveillés , eulx et leurs chevaulx.
Ceulx qui saillent du logeiz sont fraiz , et leurs chevaulx reposez , bien ordonnez ; car leur bagaige demeure au logeiz et ne sault aux champs que les combatans.
S' ilz les veullent attendre dedans leur logeiz à pié , ilz le congnoissent ; ilz scevent les rues et les advenues par où ilz pevent venir , par où ilz les pevent assaillir par devant , par derrière , sur les costez.
Et certes ceulx qui attendent leurs ennemiz de pié coy ont moult grant avantaige et en toutes façons.
Et semble que c' est une des plus dangereuses choses qui soit à la guerre , que d' aller d' une traicte longue sercher ses ennemyz.
Je ne diz pas qu' il n' en soit aucunement bien venu ; mais c' est avanture.
Et l' oppinion de beaucoup est qu' il vauldroit mieulx aller tous deliberez de combatre ses ennemyz et estre certains qu' ilz sceussent bien la venue , et y aller ordonnez ainsi qu' on doit , pas pour pas , deliberé de combatre , ses batailles faictes selon la puissance qu' on est , et chevaucher en ordonnance , et ne surprendre riens et se garder d' estre surpriz , que de mettre la chose en ce hasart.
Ainsi que dient messeigneurs , qui ont parlé cy devant , et que les anciens hommes d' armes et gens de guerre que j' ay ouy parler , les deux plus doubtables choses qui soient à la guerre et où il court plus grant dangier , c' est de aller cuider surprendre gens au logeiz.
Car on les cuide prendre à despourveu et , s' ilz sont aucunement advertiz , ilz vous y surprendront et vous ne les y surprendrez pas pour les raisons que j' ay dictes.
L' autre raison est que beaucoup de gens cuident avoir ung grant adventaige à prendre gens en ung passaige.
Il est vray que , se vous y prenez gens lasches et qu' ilz ne sachent riens de la guerre , vous y trouverez avantaige ; car les premiers n' aideront pas aux derreniers.
Mais à gens de guerre et vaillans gens , c' est ung des lieux du monde où il fait le plus perilleux les rencontrer et assaillir , comme aucunement en est touché icy devant en ce livre.
Mais encores , pour plus amplement vous dire les raisons , je les vous vueil bien declairer , ainsi que j' ay tousjours ouy dire aux anciens guerroyeurs.
Premièrement , se gens de guerre viennent en ung passaige , ilz doivent eslire gens à passer les premiers , bons et seurs en qui toute la compaignie se fie ; et , quant ilz orront le bruit sur les derreniers , qu' ilz soient bien deliberez de tourner et de les secourir.
Et , s' il n' y a que trois bons hommes en la compaignie , il en doit avoir ung avecques les premiers pour les faire tenir ferme et pour secourrir les derreniers ; car c' est ce qui leur donne le cuer et la force.
Le second bon homme doit estre ou millieu ; et entens que cestui - là , aprez que les premiers seront passez , soit au millieu du pas avant que les derreniers y entrent , et bien deliberé de les secourrir , se bruit leur survenoit , comme estoit le premier.
Le tiers bon homme doit estre avecques les derreniers et entrer ou pas quant ceulx du meilleu en sauldront les segondz.
Ung pas est mauvais et estroit tousjours ; et n' en peult - on pas bien saillir à son aise , quant les ennemyz viennent charger dedans ce pas.
Se ceulx qui passent le pas sont bons et asseurez et bien ordonnez , ainsi que j' ay dit , les ennemyz craingnent entrer en ce pas , pour ce qu' il est mauvaix et estroit et n' en pevent pas saillir quant ilz veullent.
Et ceulx qui sont desja dedans , fault qu' ilz y demeurent et que là ilz attendent leurs ennemiz , puisqu' ilz y sont entrez.
Ilz sont tous enfournez dedans le pas et tous ensemble et ne s' en pevent pas despartir à leur aise et fault qu' ilz y combatent.
Ilz y sont desja tous portez et les aultres craingnent à y entrer.
Et , quant une foys une faulce pointe se y fait ( ce que y fait voullentiers , car l' entrée est dangereuse ) , meshuy homme n' y entrera.
Et vous di que j' ay tousjours ouy dire aux anciens gens de guerre , qui ont essayé beaucoup de choses , que ce sont les deux plus perilleuses besongnes et qui sont en plus grant hasard à la guerre , qui y peussent gueres estre.
Et touteffoys beaucoup de gens desirent ainsi ; et en peut bien venir , mais c' est à l' avanture.
La chose ou monde qui vault mieulx à ceulx qui sont ou passaige , si est qu' ilz sont ensemble et serrez.
Et croyez que une des meilleures choses que gens d' armes puissent faire , c' est de soy tenir serrez ensemble.
Je entens les eschielles et les batailles ainsi qu' elles sont ordonnées ; car j' entens qu' en une puissance doit avoir plusieurs batailles , comme plus amplement est ordonné et declairé en ce livre.
Mais , quant les batailles ou eschielles , ou escadres , comme on dit en Ytalie , ou ainsi que appeller les vouldrez , sont disparées , si dis - je que chascune bataille , eschelle ou escadre doit estre serrée ensemble , voire le plus que faire se peut.
Et en ay veu , quant gens venoient pour assembler avecques leurs ennemyz , que on disoit qu' il les faisoit beau veoir ; on les eust couvers tous d' ung drap , se c' estoit une petite brigade ; et se c' estoient grosses gens , on disoit des esles que on les eust chascune par soy couverte toute d' ung drap ; pareillement de l' avant - garde et de la bataille : il ne fust pas cheu une pomme que sur les lances ; et de toutes les batailles , petites ou grandes , pareillement.
Les bons cappitaines , quant se vient à joindre et assembler , dient tousjours :  «Serrez , serrez - vous.
»  Et si vous dy que la guerre eust ung bon docteur en ceste science en Lahyre , dont il est bien nouvelles en toutes les guerres qui ont esté en France , et disoit tousjours à l' assembler :  «Serrez.
»  Aprez les oppinions bien debatues et les doubtes faictes en ces deux poins , le Jouvencel dit au roy Amydas :  « Monseigneur , vous avez oy de belles choses debatre en ce conseil ; et , selon mon oppinion , elles sont vrayes.
Mais , s' il vous plaist , me baillerez aucun nombre de gens ; je yray devant et mettray peine de trouver ce cappitaine à mon avantaige au mieulx que pourray.
»  Et , sur ce , fut conseillé au roy Amydas de baillier au Jouvencel ce qu' il demandoit ; car il estoit bon et saige , et ne mettoit - on point de doubte qu' il ne conduisit bien son fait en ce que possible seroit : car il estoit bien experimenté.
Le Jouvencel s' en part et print congié du roy Amydas son pere et de toute la compaignie , avecques ung nombre de gens pour chevaucher devant , ainsi que requiz avoit , par une manière d' avant - garde , et le roy Amydas aprez.
Et tant chevaucha par ses petitz pas qu' il arriva à une ville tenant le party du roy Amydas , assez prez de là où estoit ce cappitaine.
Ainsi qu' il fut arrivé en la ville , ne se voullut point donner de sejour , affin que ce cappitaine ne peust estre advisé de sa puissance.
Il arriva de nuit en la ville , par quoy les ennemyz ne peurent avoir congnoissance du nombre qu' il povoit avoir.
Et , au matin , dès que le jour apparust , il ouyt messe et saillist aux champs.
Et , pour ce que le cappitaine estoit estranger , il envoya ung poursuivant de le sommer et requerir de vuyder le pays du roy Amydas et qu' il lui feroit bailler passaige pour s' en aller en son payz.
Et il respondit qu' il n' estoit pas venu pour cela faire et que , dedans XV jours , il assembleroit son conseil et qu' il en parleroit ; et fut sa reponse , qui estoit par une manière de mocquerie.
Le Jouvencel , qui marchoit tousjours aprez le poursuivant sur les champs , oyt la response dudit poursuivant , telle comme avez ouye ; sur quoy le Jouvencel conclud et delibera de le aller combatre.
Et , ainsi qu' il arriva au logeis du cappitaine , il le vit avecques ses gens d' armes en une rue du logeiz et tous ses gens armés , à cheval , la lance sur la cuisse , et devant eulx une grant barrière bien espesse faicte de charrettes liées les unes aux aultres.
Et le Jouvencel se tourne et dist à ses gens :   «Seigneurs , véez - vous bien ces gens - là ? Il me semble que nous n' avons garde d' eulx ; car ceste barrière est entre eulx et nous.
Or sus ! tost à pied ! »  Le Jouvencel n' avoit pas si grant nombre de gens que ce cappitaine estrangier avoit ; mais il avoit meilleur traict ; et , pour ce , voulut bien estre à pié.
Il marcha , lui et tous ses gens , droit à celle barrière , et , en marchant , il disoit toujours :  «Ilz sont nostres ; ilz ne voleront pas par dessus la barrière pour venir à nous.
»  Ainsi marcha le Jouvencel à pié , lui et tous ses gens , fors ung petit tropelet de gens à cheval qu' il mist à part pour leur donner par derrière aucune affaire ou par costé.
Et , quant il fut à celle barrière , il la gaigna et vint charger de traict et de poux de lance parmy ces gens qui estoient en celle rue.
Ung estant à cheval avoit d' une flesche par la teste et son cheval une par le flanc et ruoit et faisoit perdre la lance à son maistre.
Les hommes d' armes à cheval ne povoient donner dedans les archiers , pour ce qu' ilz ne povoient passer oultre pour celle barrière , et , se gens de cheval donnent dedans gens de pié et ilz n' ont point d' issue , ilz font leur dommaige.
Et , pour ce , est - ce forte chose que gens de cheval se puissent bien aider en rue ne en chemin estroit et doibvent querir le large à leur povoir.
J' ay ouy dire que à Jannes , à la desconfiture que fit monseigneur de Calabre sur messire Perrin , les gens de pié servirent bien pour les rues estroictes qui y estoient.
Et , pour vous dire la conclusion de ceste besongne , le Jouvencel desconfist ce cappitaine acompaigné de six cens lances et le Jouvencel n' en avoit que cent et huit et trois cens archiers.
La desconfiture de ce cappitaine fut en partie pour la barrière qu' il avoit faicte devant luy ; car gens de cheval ne doivent mettre ne barrière , ne fossez , ne nulle fortification devant eulx , pour ce que la fureur des chevaulx romp les gens et se font faire place ; et , pour ce , ne doibvent querir que le large.
Aussi on dit que le roy de France , en une besongne qu' il eust à Montleheri , partie de ses gens , aprez que les plusieurs l' avoient habandonné , se trouverent darrière ung fossé , dont ne se doubtoient , qui les garda de descharger sur leurs ennemyz , sinon par petitz passaiges où il failloit qu' ilz passassent à la fille , et par cela les gens du duc de Bourgogne venoient seurement à pié jusques au bort du fossé pour les batre de traict ; et les gens du Roy estoient à cheval et n' avoient point de traict avec eulx ; ainsi falloit qu' ilz endurassent les coups et n' en pouvoient nulz donner.
Je retourne au roy Amydas et au Jouvencel , regent d' Amydoine , son filz , lesquelz chevaucherent , aprez la destrousse faicte de ce cappitaine , ou payz de leurs ennemyz , auquel lieu ne trouverent plus de resistence , pour ce que leur force estoit ce cappitaine estranger que le duc d' Ath avoit envoyé querir pour son secours.
Puis , le duc d' Ath se retira en fors chasteaulx et fortes places et quist alliances de princes voisins ad ce qu' il peust.
Mais le Jouvencel trouva manière d' entrer en ung fort chasteau où estoient tous ses gouverneurs ; de quoy le duc d' Ath fut bien esbahy , et ne sceust plus de remede en son fait , sinon qu' il quist et sercha tous les traictiez qu' il peust avecque le roy Amydas.
Et envoya devers le Jouvencel pour estre son moyen ; et lui escripvit une lettre comment il florissoit en armes et que Dieu lui avoit donné tant de victoires et tant d' honneur sur lui qu' il devoit souffire sans voulloir poursuir plus avant à sa destruction , qui lui seroit reputé cruaulté , veu qu' il n' avoit plus de puissance et qu' il avoit voullenté de soy mettre à son devoir ; et , s' il tenoit aucun tort au roy Amydas , qu' il estoit prest de l' amender , son corps et son heritaige sauf.
Sur quoy , le Jouvencel parla au roy Amydas son pere et lui dist :  « Monseigneur , il me semble que vous ne devez plus querir riens en cest homme que ce qui y est.
La destruction du corps et de l' heritaige est de tout poins la vengeance que vous en pourriez avoir.
Vous ne feriez point de pardon , et Dieu ne vous en sauroit nul gré ; car pour l' amour de lui vous ne feriez riens.
Et , se pour l' amour de lui vous ne faictes riens , il est assez puissant pour relever le duc d' Ath et pour vous confondre.
Aucunes gens pourroient dire : le duc d' Ath demourra en sa seigneurie et une foys vous pourra pourchasser quelque mal.
Craingnez - vous plus ung homme que ne faictes Dieu ? Je vous dy que le duc d' Ath , en tant que touche les hommes , ne vous sauroit nuyre jamaiz , sinon que Dieu le fist excecuteur de vostre mal.
Or est - il plus apparant que Dieu vous vouldroit plustost pugnir par lui , quant vous le lui vouldriez pardonner et le prendre à merci et que ne feriez riens pour l' amour de lui , que se vous lui pardonnez ? Et , pour ce , Monseigneur , je suys d' oppinion , pour l' amour de lui et esperant de faire chose qui lui plaise , que vous lui pardonnez et ne poursuivez plus à sa destruction.
Et , s' il retourne plus , le tort vendra de lui ; sa puissance sera petite contre vous , quant Dieu ne luy donnera secours.
»  à ces parolles le roy Amydas se accorda et pour l' amour de Dieu lui pardonna.
Et croyez seurement que cruaulté ne valut oncques riens et en la fin il en vient tousjours mal ; car , ung homme sans pitié , Dieu n' aura jamais pitié de lui.
L' appoinctement du roy Amydas et du duc d' Ath fut fait en telle façon que toutes les fortes places furent mises ès mains du Jouvencel pour seurté , et se y fia le duc d' Ath.
Ainsi demoura en paix le roy Amydas et son filz le Jouvencel , regent le royaume d' Amidoine , en grant aises , faisant grant chière.
Et traveilla le roy Amydas et son filz le Jouvencel grandement à mettre le royaulme en justice , et eurent fort à besongner à recompenser ceulx qui les avoient honnourablement servis , tant ceulx du royaume que estrangiers.
Touteffoys le firent - ilz au mieulx qu' ilz peurent.
Les ungs retournerent en leurs payz devers leurs princes , à qui le roy Amydas donna de grans dons , et moult remercia les roys , princes et seigneurs des païz dont ilz estoient venuz des bons et grans services qu' ilz lui avoient faiz.
Puis demourerent le roy Amydas et son filz le Regent en grans aises , en grans plaisirs et en grans delices , le royaume bien uny et en grant justice.
Et , pour ce que aise ne se peult souffrir , il y eust quelque filz de bonne mere qui dist au Jouvencel , pensant mettre quelque grant brouilliz et quelque grant debat entre le roy Amydas et lui , et lui remonstra comment il estoit trompé et que le roy Amydas avoit ung petit filz , lequel avoit donné à entendre qu' il estoit mort et l' avoit fait cachier et nourrir en loingtain payz , affin qu' il n' en fut nouvelle , pour mieulx marier sa fille et trouver homme qui le secourust à son besoing et remist en sa seigneurie ;  «ce que vous avez fait.
Et , qui en fait une , il en fait bien deulx.
Et , pour ce qu' il vous a trompé en ceste matière , je vous avertiz que vous gardez vostre personne et qu' il ne vous trompe de la vie ; car vous savez qu' il se doubtera bien que vous le sachiez par quelque moyen.
Vous avez toute la puissance des gens d' armes ; toutes les fortes places et villes que vous avez conquises entre voz mains tenez.
Pour ce , je doubte que , pour la doubte qu' il aura de vous et aussi pour parvenir à ses fins de remettre son filz en la seigneurie , qu' il vous face une très mauvaise compaignie.
Et vous diroye voullentiers aucunes choses pour vostre bien ; mais que vous me promettez de ne m' encuser point.
»   - «Je vous le prometz , »  dist le Jouvencel.
Et , sur ce , l' homme qui parloit luy dist , aprez la promesse prise :   «Vous savez le grant service que vous avez fait au duc d' Ath et comment vous lui avez sauvé le corps et les biens ; et croyez qu' il se tient plus tenu à vous que à tous les hommes du monde.
Et , pour ce , se vous le raliez avecques vous , vous tiendrez le roy Amydas toute vostre vie et la sienne en subjection , et ne pourroit parvenir à ses fins.
»   - «Dea ! dist le Jouvencel , comment savez - vous que le roy Amydas voulsist jamaiz mal à ma personne ? »  Et l' autre lui respondist :  « Par les raisons que je vous ay dit.
»  Le Jouvencel dist :  « Les raisons me sont nulles ; car je tiens le roy Amydas pour bon homme.
Et , se ainsi est qu' il ait ung filz et qu' il l' ait cachié , affin que moy ou ung autre venist à son secours plus volentiers , il a fait que saige.
Et moy , qui suis un pouvre gentilhomme , à qui Dieu a donné la grace de espouser madame sa fille , si belle dame et bonne , tant saige et honneste , ne suis - je mye doncques bien recompensé ?  Et n' eussè - je jamais autre chose , par ma foy !  si suis et m' en tiens pour payé , agreé , assigné et bien content.
Et , pour ce que pour l' amour de Dieu il a pardonné au duc d' Ath , Dieu a voulu que je soye adverti de ceste chose.
Et vrayement c' est le plus grant bien qui lui advint oncques ; car brief je lui en feray son cuer cler et l' en mettray hors de melencolie , par quoy il sera seur de moy et moy de lui et congnoistra ma voulenté ; et , ma voulenté congneue , il me aymera plus que devant.
»  Et à cellui qui parloit à lui dit ainsi le Jouvencel :  «Ces choses viennent - elles du duc d' Ath ? »   - «Nennil , sans faulte , commença à dire l' avant parleur.
Je le dy pour l' amour de vous seul ; car je ne suis tenu ne au roy Amidas ne au duc d' Ath.
Et , pour ce , je vous en prie et requiers , ne me mettez point en avant.
»   - «Non feray - je , dist le Jouvencel ; ne vous en souciez.
»  Sur ces parolles , s' enquist le Jouvencel et trouva qu' il estoit vray que le roy Amydas avoit encores ung filz avec sa fille.
Et adoncq parla le Jouvencel à sa femme et lui dist en ceste manière :  « Madame , je scay pour certain que le Roy vostre pere a ung très beau filz , qui est vostre frere et doit heriter au royaume d' Amydoine premier que vous , par raison.
Se le Roy vostre pere l' a celé pour mieulx estre servi et pour mieulx faire ses besongnes , je ne lui en scay point de mauvaiz gré , ne à vous d' avoir obey à vostre pere.
Et sçay bien les doubtes que aviez et povyez faire en ceste matière , qui ne sont pas sans cause.
Mais tenez - vous seure que je n' auray nul desplaisir ne contre lui ne contre vous ; car le bon seigneur a fait ce qu' il a peu honnestement pour recouvrer sa seigneurie.
Pour ce , je vous pry , madame ma mye , que vous lui dictes qu' il n' ait point de souspeçon contre moy et qu' il se fie en moy et qu' il me die franchement son cas.
»  Et adonc la dame lui respondist en disant :  «Mon amy , qui vous a dit cecy ? »  Dist le Jouvencel :  « Je le sçay de vray.
Je vous pri , ne le me celez plus ; car je vous en sauroye mauvais gré.
»  Et adonc la dame lui respondist :  «Mon pere me faisoit tant de pitié , aussi la paour que j' avoye que ne venissez point et que je faillisse à vous avoir ; pour riens je n' eusse voulu que l' eussiez sceu ; et puis je vouloye savoir quel homme vous estiez ; et les sermens que j' avoye fais de n' en dire riens ; et , quant je le vous celay au commencement , j' euz paour que vous en fussiez mal content et depuis ay dissimullé tousjours à vous le dire.
Si vous pri que le me pardonnez ; car il n' est riens que je vous cele ; la verité est telle.
»  Et se print à plorer en disant :  «Mon amy , je vous pry qu' il n' en soit point de pire à monseigneur mon pere.
»  Et il respondist que non feroit - il.
Puis la print entre ses bras en disant qu' il luy monstreroit tant de franchise et de bonté en ceste matière qu' il l' aymeroit plus que devant.
Et , sur ce , lui dist :  «Madame ma mye , je vous pri que vous aillez devers le Roy vostre pere et lui dictes qu' il se fye franchement en moy et qu' il face venir son filz ; car je vueil que , quelque promesse qu' il m' ait faicte , il soit seigneur ; car , quant à moy , je n' euz oncques intencion , ne viel ne jeune , de tenir tort à aultruy.
Et , se le Roy vostre pere m' a fait aucunes promesses et il me les tenoit , ce seroit tollir à vostre frere son heritaige ; ce que je ne veul faire pour nulle chose de ce monde.
Et , pour ce , on ne doit point avoir de doubte de moy.
»  Et sur ce point envoya son ambaxade.
Ainsi se achemina la dame , bien seure de son mari , et parla à son pere si bien et si saigement que le pere adjousta foy à ce qu' elle dist.
Puis retourna devers son mari et le amena devers le Roy , acompaigné de tous ses cappitaines , qui dist toutes les parolles qui s' ensuivent :   «Monseigneur , n' ayez point de deffiance de moy pour le fait de monseigneur vostre filz ; car j' ay bien la congnoissance qu' il failloit que vous en usissiez ainsi que vous en avez usé.
Je vous ay trouvé homme de bonne foy et tous les vostres pareillement.
Aussi vous n' avez point trouvé en moy de tromperie , Dieu mercy ! Et pour ces causes je vous veul monstrer que je m' y fie plus que jamaiz.
Véez - cy tous les cappitaines , tant de gens d' armes que des places , que je vous ay amenez , èsquelz je quicte tous les sermens et promesses qu' ilz ont en moy , et vueil qu' il les vous facent et l' obéissance , tant de gens d' armes que de places.
»  Et , quant le roy Amydas vit la grant fiance que son filz le Jouvencel avoit à luy , les lermes lui vindrent aux yeulx en disant :  «Mon filz , je vueil que tout vous demeure et plus que devant.
»  Adonc le Jouvencel respondist :   «Monseigneur , tousjours y auroit - il rapporteurs et gens qui vous mettroient en doubtes.
Et , quant vous aurez les gens d' armes et les places , vous aurez la puissance.
Ainsi serez hors de toutes doubtes.
Et ne vous peult - on riens rapporter de moy , sur quoy vous ayez souspeçon.
»  Et le Roy respondist :  «Il n' est riens en ce monde ne en l' autre qui vaille foy ; car sans foy nul n' yroit en paradiz ; sans foy jamaiz homme n' auroit seurté l' ung à l' aultre.
Et je vous dy que ma foy et ma fiance est en vous si grande que je n' en aurois jamais doubté.
Et vous mettez hors de ces ymaginacions , je vous en pri.
»  Ainsi fut le Jouvencel hors de toutes doubtes et pourveut à son fait pour la foy et seureté qu' il print du roy Amydas , dont bien lui print.
Et , toutes choses faictes à bonne equité , il en vient communement bien ; et , quoy que ce soit , on fait selon Dieu et met - on la raison devers soy , combien que je ne vueil pas dire que en gens de mauvaise foy on se doye fyer ; et ne fault point sercher les choses où elles ne sont point.
Car se vous serchez foy à ung mauvaiz homme , vous ne la trouverez point ; car il n' en y a point.
Le Jouvencel voulut vivre le surplus de sa vie en seurté et , pour ce , remist de tous poins son fait à Dieu et à Dieu soit - il.
La principalle cause des guerres et questions qui sont entre les princes et roix est pour la deffiance qu' ilz ont les ungs entre les aultres.
Les ungs l' ont pour paour d' estre deceupz ; les aultres l' ont pour ce qu' ilz veullent decepvoir ; et , pour ce , ne pevent - ilz prendre foy ensemble , ne eulx entre amer.
Et pour faulte de foy et de bonne amour sont les guerres et questions qui tousjours durent ; et ceulx qui ont bonne foy la treuvent voullentiers , et Dieu leur aide , quant ilz ne tendent à riens avoir de l' autruy.
Ceux qui y pensent mal engin , leur mal engin leur vient et les deçoit.
Ainsi qu' ilz ne veullent donner paix ne pardon aux aultres , ne l' auront - ilz jamaiz.
Et , pour ce , n' est - il tel que de requerir à Dieu paix et pardon et de la donner aux autres , tout ainsi qu' ilz la requièrent à Dieu.
Le Jouvencel ne fut oncques vindicatif et pardonna voulentiers à tous ceulx qui lui avoient meffait.
Il fut de bonne foy et à son povoir ne fit oncques guerre que à bonne et juste querelle et pour garder justice , et estoit bien content d' avoir paix toutes les foys que on la luy offroit , en gardant sa conscience , son honneur et justice.
Il donna aucuns advertissemens à ses amyz et successeurs , et , entre autres , dist que on ne doit point revocquer en doubte que l' art de bataille ne soit la meilleure chose de toutes les autres choses , par laquelle liberté est retenue , richesse est acreue , les cités sont gardées et l' empire ou royaulme est augmenté.
Et , selon toutes les hystoires ou orateurs , l' art de bataille oste de oysiveté le pueple.
Et sont trois choses à considerer en guerre : la première que la chose pour quoy on meut guerre soit en l' honneur de Dieu et de la foy procurée et menée par force d' homme ; la seconde si est affin que , par ce moyen , les choses de son adversaire soient refrenées et moderées ; la tierce si est affin que , par ce moyen , paix et repoz soit donné au peuple ; et ne pensons point avoir paix par force d' argent.
Scipion dit que , quant on veult aucune chose entreprendre en guerre , qu' il n' est riens de si vergongneux , aprez les choses mal advenues , que de dire :  «Je ne le cuidoye pas.
»  Car ung cappitaine ou chief de guerre doit prevenir avant la main ad ce qui lui peut advenir.
Et dist le Jouvencel qu' on doit tousjours faire les choses par messaiges seurs et qu' onques messaige qu' on trouvast d' avantaige ne fit riens qui vaulsist , especialment quant ce sont choses qui portent effect.
Puis , racompta qu' il avoit trouvé ung chevalier en son chemin , que ung prince avoit mandé querre pour la grant renommée de son sens et de sa vaillance , et n' y fut gueres.
Et puis le trouva sur son retour et lui demanda pourquoy il n' y estoit demouré , veu que , où payz de là d' où il venoit , n' avoit pas gens qui eussent gueres veu , ne gens de grant fait , et que il y devoit fleurir et y povoit acquerir grant honneur et grant bien.
Et il respondit que le sens et la vaillance du plus saige homme et vaillant du monde , entre tant de gens incorrigibles et envieux , est aussi bien perdue que seroit une bouteille de vin qu' on espandroit en une grant rivière ; et aussi peu de sustance peut - il avoir ou sens et en la vaillance d' ung homme , quant elle est respandue entre ung grant nombre de gens plains de leur voulenté sans avoir aucune raison.
Et par ce congneust bien qu' il ne plaisoit pas à la compaignie dont il venoit , aussi n' y vouloit - il pas demourer.
Et dist qu' on ne doit jamaiz servir maistre oultre son gré et pareillement que les maistres ne doivent retenir les serviteurs , quant ilz demandent congé , qu' ilz ne leur donnent liberalement.
Aucuns en son temps voulurent partir de luy , les ungs o congié , les autres sans congié.
Touteffoys il estoit homme humain et naturel et les retenoit pour l' amour qu' il avoit à eulx , dont beaucoup de mal lui en advint ; car tousjours lui pourchasserent mal.
L' Ytalien dit qu' offende non pardonne moy.
Le Jouvencel est d' oppinion qu' on ne les doit point retenir pour l' experience qui lui en est advenue.
Il dit que ung serviteur est lasche de servir son maistre oultre son gré , et fault dire , quant il ne le sert par amour , qu' il le sert par haine et pour lui faire mal.
Aussi , quant le serviteur voit que le maistre ne se veult servir de lui , il peult bien penser que le guerredon qu' il en aura sera petit.
Le Jouvencel mercie Dieu des biens et honneurs qu' il lui a faiz.
Aussi se loue de beaucoup de bonnes gens qu' il a trouvez , et especialment ceulx à qui il estoit tenu , qui ont esté commenceurs de son bien.
Car Dieu dist que , aprez pere et mere , on est tenu aux commenceurs.
Touteffoys il en a trouvé beaucoup d' autres dont il a esté le commenceur , en quoy il n' a pas trouvé bonne foy.
Et , pour ce , dit - il qu' on se doit fier de tous poins en Dieu , non pas ès filz des hommes , où il n' a point de salut.
Ceulx qui ont escript les faiz du Jouvencel et les aultres exemples de guerre prient et requièrent , s' il y a aucunes choses en quoy il y ait faulte d' entendement et choses ennuyeuses aux lisans , qu' il leur plaise pardonner , en suppleant aux faultes , et prier Dieu pour l' ame de eulx.
Explicit le livre monseigneur du Bueil , nommé LE JOUVENCEL.
Cy fine le livre du Jouvencel compilé par ung discret et honnourable chevallier pour introduire et donner couraige et hardement à tous jeunes hommes qui ont desir et voullenté de sieuvyr le noble stille et exercite des armes , èsquelles on puet bien faire et acquerir son sauvement , qui s' i scet bien conduire et gouverner en droit et bonne justice.
.
