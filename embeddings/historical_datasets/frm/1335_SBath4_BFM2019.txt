De la vie sainte Baudeur.
Sainte Baudeur fu emblee de ceulx d'oultre mer et depuis fu rachatee d'un prince que on appeloit Herchanoaldus qui estoit moult puissant.
Elle fu attraitte de moult noble sanc et estoit moult belle en regart  et moult lié visage avoit, meure en maintieng et conversacion et moult chaste, sobre, sage, humble et gracieuse et tant pleut au devantdit prince que il l'ordonna estre gouvernerresse de son ostel, ouquel office elle servoit si humblement tous les anciens de l'ostel que elle mesme les deschaussoit et leur nestoioit leurs soliers et appareilloit leurs vestemens et donnoit l'eaue a laver lez mains et toutes ces choses cy faisoit d'umble cuer sans faintise, sans moquerie et sanz flaterie.
Quant la femme Herchanoaldus fu trespassee, il voult avoir Baudeur, et aussy comme on l'appelloit pour couchier avec le prince, elle se muça et retray en un anglet et mist sur elle un grant tas de ors et meschans drapiaux affin que nul ne pensast qu'il y eust personne dessoubz.
Quant le prince vit qu'on ne la povoit trouver, il en prist une autre.
Toutefoiz, aprez on la quist tant que elle fu trouvee, maiz le prince ne lui toucha point.
Aprez, par la grace de Dieu, elle fu     femme du roy Clovis, filz du roy Dagobert, dont ce fu bien raison, car elle estoit femme de sanc royal.
Elle faisoit moult d'aumosnes aux eglises et aux povres par les mains d'un abbé appellé Genesi, qui estoit songneusement receus ou palayz, lequel depuis fu evesque de Lyon et si fu ordonné de par le roy pour estre conseillier de la royne.
Ceste royne cy mist hors du royaume de France et extyrpa la pestilence de symonie et si fist cesser les mauvaises exactions publiques qui estoient si grandes et si grevables que plusieurs desiroient plus la mort de leurs enfans que la vie.
Elle fist edifier une eglise de glorieuses nonnains que on apelle en latin Kalam et en l'eveschié d'Amiens l'eglise de Corbie et y donna moult de villes et de rentes.
Et a maintes eglises elle donna aussy maints beaulx dons et libertez et si rachata plusieurs prisonniers qu'elle laissa gaigner leurs vies et les aucuns faisoit mettre en religion.
Quant Nostre Sire ot fet sa volenté de son mary, elle fu menee par sa priere des seigneurs de France en l'abbaye de Kalam et la prist l'abit de la religion.
En sa sepmaine qu'elle devoit ministrer en l'office de la cuisine, elle servoit et ministroit si humblement comme la mendre des suers de leans et nettoit plus proprement que nulle des autres, et l'ordure des povres malades moult songneusement nettoioit.
Une foiz, elle cheut en une maladie que l'en appelle douleur de ventre, de laquelle moyennant l'ayde de Dieu et des medicins elle fu garie.
Quant l'eure de sa mort approcha, une vision lui fu monstrree telle qu'il lui sembloit que une eschiele fust dreciee devant l'ostel a la vierge Marie, de laquelle le bout d'en haut touchoit au ciel et par lez degrez de ladite eschiele elle penetroit les secrets du ciel en la compaignie des angelz.
Elle avoit une filleuse qu'elle avoit levee de fons, pour laquelle elle avoit prié a Dieu qu'elle trespassast devant lui, et aussy fist elle de la voulenté de Dieu.
Bien tost aprez elle trespassa et quant l'ame se parti du corps, une grant clarté celestiel issi hors de son corps et si virent ceulz qui la estoient grant compaignie d'anges venir encontre elle et avecques estoit son tres feal amy Genesiz, l'evesque.
La virent touz comme les anges de paradis prindrent et receurent l'ame d'elle et l'emporterent en paradis.
L'eglise de Kalam fist faire premierement la royne Clotilde qui fu femme au roy Clovis le grant qui fu baptisiez de saint Remy, et l'edifia en l'onneur de saint George, maiz pour tant qu'elle estoit trop petite et n'y povoit on logier gueires de nonnains, madame sainte Baudeur, royne, la fist abbatre et refaire plus grant en l'onneur de Dieu qui vit et regne in secula seculorum.
Amen.
.
