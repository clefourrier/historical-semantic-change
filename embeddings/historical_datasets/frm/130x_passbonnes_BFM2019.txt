CY   COMMENCE   LE   LIVRE   DE   LA   PASSION NOSTRE SEGNEUR JEHSUCRIST    Bonnes gens, plaise vous a taire.
Je pri la Vierge debonnaire, Qui a sourmonté toutes fames, Qu'elle nous sauve corps et ames.
Recorder vous vueil la soufrance De Dieu, qui sus tous a puissance, Selon lez poins de l'Evvangille, Sans ajouster bourde ne guille.
Bon la fait avoir en memoire, Car voir je ne pourroie croire Que personne qui bien i pence, Que Dieu ne li face deffence  Contre le felon Sathenas, Qui de jour et de nuit tent las Pour nous dedens enfer dessendre, De quoy Dieu nous vueille deffendre.
De l'umanité Nostre Seigneur 	   Les Evvangillez, recordees Qu'i sont trestoutes lez annees Par crestienté sus et jus, Moustrent conment le dous Jhesus  Print cher en la Vierge Marie Pour sauver l'umaine lignie, Qui perissoit par le pechié De quoy Adam fut entechié  Et conment Dieu vout pour nous nestre Et Dieu et homme entre nous estre Et si ensaingne lez vertus Que Dieu fist sur sours et sur mus.
Lez aveugles enluminoit Et lez mallades garissoit, Lez mors fesoit resuciter Et pour le peuple douctriner         Disoit de bons enseingnemens.
Mez lez mauvés pharisïens, Qui la loy soutenir vouloient, Forment le dous Jhesu haioient  Et disoient que tous sez fais Venoient par art de mauvés.
Jhesus tenoient pour menteur, Pour glouton et pour enchanteur :  Tant estoient de mal affaire Qu'i le heoient pour bien faire.
En chelui jour bien i paru C'on claime Dimenche perdu,  Car il le vourent lapider ; Mes Nostre Sauveur sans tarder A son gré d'entr'eus se parti.
Ne sourent quel part il verti,  Car le jour n'estoit pas venu Qu'en crois voloit mourir tout nu.
Et sy fust senefïement Que ja Juïs ni autre gent  N'eüsent ja eü poissance De ly faire nulle grevance Se ne fust par son dous plaisier, Mez pour nous vout en crois mourir.
Le dous Jhesucrist s'en ala ; Tous sez apostres enmena Maugré lez Juïs plains d'envie.
Mez lors avint en Bethanie  C'un chevalier qui avoit nom Le Ladre, - moult estoit proudon, - Cheï par mal en moult grant paine.
Frere fu a la Madalaine  Et a Martre ; Deux moult amoient.
Pour leur frere forment plouroient,  Mez elles firent envoier A Jhesucrist un mesagier  Et li dirent : « Frere, di ly Qu'i viengne veoir son amy.
» Le mesagier tant se hasta C'au dous Jhesucrist recorda  Ce que les dames ly mandoient, Qui de leur frere se doubtoient.
Lors dit Jhesucrist sans demeure A ses apostres : « Il est eure  Que voise voïr Lazaron, Car des ore mes est saison Que face che que je doy faire.
Entre lez Juïs me faut traire ;  Conment que il ne m'aiment mie, Acomplir vueil la profaisie.
» Adonques li dist saint Thomas :  « Sire, ne vous souvient il pas  Qu'i vous vouloient avant ier Vilainement a mort traitier ? » Jhesucrist respont a briés mos :  « Juis n'ont pas tourjours un pourpos :  Lez pensees sont tost changïes, Lez eures ne sont pas honnïez Ne que lez dois de nostre main.
De ce que doi avoir ai fain.
» Adonc saint Thonmas sans respit Bien haut a ses conpagnons dit :  « Alons avecques luy mourir, Car d'autre chose n'a desir  Quant entre ceux veut retourner Qui le vouloient lapider.		 Grant fain a du Ladre veoir.
» Lors Dieu, qui sus tous a pouer,  Dit : « Bien sai que le Ladre dort.
» Il savoit bien qu'il estoit mort.
Donc aucuns des apostres dirent, Qui son parlier pas n'entendirent :   « Puis qu'i dort ch'est senefïance Que trouver doie allegance.
» Connment Dieu resusita le Ladre Dieu et sa saincte conpagnie S'en retourna en Bethanie  Ou le Ladre fu enterré Il avoit quatre jours pasés ; Savoir poués que ja puoit.
Quant Martre sout que Dieu venoit,  Qui et sa suer encontre alerent, L'une aprés l'autre li crïerent :  « A, Sire, saint precïeux corps, Voir nos freres ne fust pas mors,  Se vous fussiés demouré cy.
» Lors nostre dous Sauveur fremi Et ploura ; de elles out pitié.
Ou le Ladre fu enterré  Ala tantost sans demourer Et aprés fist la pierre oster, Qui desus le corps fu posee.
Lors dist par devote pensee  A haute vois : « Ladre, vien hors ! » Au gré de Dieu se leva hors.
On le fist dezensevelir Et de bellez robes vestir.
Sain s'en alla en sa meson.
La avoit dez gens grant foison,		 Qui de Jerusalem venoient,  Qui lez deux suers reconfortoient,  Qui menoient grant desconfort De leur frere qui estoit mort.
Mes quant resucité le virent, Trestous a Dieu graces rendirent.
Puis en Jherusalem alerent ; Au peuple le fet recorderent Qu'en Bethanie orent veü Le Ladre qui sucité fu.
Les mestres de la loy le seurent.
Dedens leurs cuers grant duel en urent Et dirent trestous a delivre Car se il lessoient plus vivre  Celluy qui chex vertus fesoit, Que tout le pueple le sieudroit Sy que leur dignité perdroient Ne nulles offrandes n'aroient.
Envie lez out bien soupris Quant Dieu, qui desus tous a pris, Qui luer moustroit bonne douctrine, Ourent prins en si grant haïne,  Que nuit et jour estodioent Par quel point a mort le metroient.
Dieux, qui savoit bien leur penser.
Vout deux desiplez appeller.
Doucement leur dit qu'il alassent En la vile et li amenassent Une anesse atout son faon Et il le firent a bandon.
Adonques Jhesucrist monta Sus l'anesse, s'y s'en ala En Jherusalem, la cité,			 Dont le commun out volenté  De le veoir pour l'achaison Qu'il out sucité Lazaron Et pour autres vertus plussieux Qu'il ourent veu devant leur yeux.
De sa venue joie firent, Robes et biaus dras estendirent Au devant de lui et chantoient Et de tiex y out qui jetoient  Lez rainssiaus d'abres en sa voie.
Mez petit dura celle joie, Tost fu en tristesce mué.
Jhesucrist dusqu'a la vespree  Lez ensengna a son pouer, Mez onques ne trova au soir Qui ly vousist ostel prester.
Ainchois le convint retourner  Au vilage dont fu partis.
Douces gens, lez felons Juïs, Qui au main honnouré l'avoient, Au soir contre ly murmuroient.
Si vous moustre, chose est chertaine, Que peu vaut la joie mondaine : Ill est tout en l'eure pascee En la maniere de fumee.
Les desloiaux pharisïens, Qu'anemis tient en sez lïens, Prindrent ensamble consistoire Pour traïr le dous roy de gloire.
Grant paine mistrent a apprendre Comment il le pourroient prendre.
Kaïfas parla par aïr Et dit : « Un homme faut mourir                  Pour tout le pueple racheter :  Jhesus nous faut faire finer.
Je say bien conment nous l'aron, Mes je lo que nous atendon  Tant que celle gent se remue Qui est a la feste venue.
Le pueple l'a pris a enmour ; Sus nous tournerent la folour  Se le quemun li voit maufaire.
» Tous acorderent chest afaire.
Dieux, qui seut bien leur tricherie, Se tint tout quoy en Bethanie,  Senz en Jherusalem venir Le lundi, pour donner lesir Aux pharisïens pour traitier Sa mort qu'i vourent pourchachier, Car bien savoit l'eure et le jour Qu'en crois vouloit souffrir doulour  La menniere vous veuel conter Conment on fist Dieu tourmenter,  Si conme saint Mathieu raconte, Qui en son temps sout moult de compte, Car changeur estoit de monnoie Quant de Dieu ensuï la voye.
L'Evvangille dit que Symon Out semons Dieu en sa messon Plussieurs gens venus i estoient Tout droit a l'eure qu'i dignoient.
La glorïeuse Magdalaine, Qui de plusieurs pechiés fu plaine, Ot en l'eure tel repentance Que de honte n'eut puis doutance.
Entre lez mandjans se bouta		 Aux piés Jhesucrist se jeta,  Que decrivés out grandement.
Des lermes si abondanment  Ploura que li lava tout dieux Et essuia de ses cheveux.
Puis lez ongni d'ongnement chier, Qui si souef prist a flaurer  Que tout en replanist l'ostel.
A Judas n'en fu mie bel ; Ne pout celler son faus courage, Ains dist que ch'estoit grant damage  Que l'ongnement estoit perdu : Il vausist mieux qu'i fust vendu Et aus povres l'argent party.
Lors le dous Jhesu respondi :   « Je te di, ne t'en doupte ja, Dez povres tout adés sera.
Tout ceulx qui les conforteront A leur pouer grant sens feront.
Mes gueres cy ne demourray, Donc je vins retourner vourray La fame a fait a men plesir : Mon corps a mon ensevelir  Sera par luy doucement oins.
Trestous sez pechiés ly pardoins Car moult a grant contricion.
» Pour Dieu, or oiés de Symon.
Forment se prinst a mervelier Que Dieu se lessoit atouchier D'une fame si diffamee.
Jhesucrist connut sa pensee.
Tantost li dist : « Symon, entame Ne t'esbahis se ceste fame		 C'est devers mes piés approciee.
Ell a fet tant qu'elle est m'amie  A tous jours mes sera retraite La grant bonté qu'elle m'a fete.
» Adonc se departi Marie, Qui de ses maux fu alegie.
Tantost fist ces cheveux couper Donc elle se souloit parer.
De ses ieux se seut bien chevir : Onques puis ne les vout ovrir  Pour resgarder en guise fole ; Et d'escouter folle parolle Sout bien ses orelles garder, Et sa bouche de mal parler.
Puis fu de moult grant astinance, N'avoit talent de aller a dance : Son estat fu du tout changié.
Tous lez membres dont ot pechié  Destraint pour l'amour Dieu avoir.
En un desert ala mennoir, Ou elle fu trente ans du mains.
Lez angres du ciel, qui sont sains,  Tous lez jours trois fois la levoient En l'air haut et la repaissoient De viande espirituele.
De viande materielle,  De quoy nous uson volentiers, Ne tasta en trente ans entiers.
Trestout aussy misericors Est Dieu conme il le estoit allors.
Pour Dieu, se en pechié nous sentons, Fermement nous en repentons, De bon cuer en devocion,		 Et Dieu nous dourra le pardon  Conme a la Magdalaine fist.
Tres douces gens, je vous ai dit Que Dieu respondi a Judas Que des povres seroit grant tas.
Quant Dieu le dist, il en sera Tant que ces monde durera ; Maintenant en est grant planté, Dieu gart ceulx qui leur font bonté !  Judas n'avoit des povres cure ; Les mos out dit par couverture.
Larron estoit et usurier.
Nostre Sauveur l'eut fet boursier ;  Le disieme denier avoit De tous lez biens c'on leur donnoit.
Judas juja que l'ongnement Valoit trois cent deniers d'argent.
En trois cent deniers, ce m'est vis, Puet on conter trente fois dis.
Qui le disieme en paieroit, Trente deniers en balleroit.
Quant Judas ouy Dieu parller, Haut n'osa dire son pensser, Mes tout bas dist : « Je vous vendray : Ceste perte recouvreray.
» Lors vint ad mestres de la loy Et leur dist : « Segneurs, dites moy Que me dourrés se je vous livre Mon mestre, Jhesus, a delivre ? » L'un des Juïs li dist : « Sans gas, Trente deniers d'argent aras.
» Lors lez bailla ; Judas lez prinst.
Ainssi fu vendu Jhesucrist.
Onques mes si nobles derrees  Ne furentt a tel pris donnees.
Judas fist le jour grant follie, Mes bien faire ne devoit mie  Quer la mere qui le porta, Tantost qu'i fu né, le geta.
Une fame le trouva puis A qui il fist assés d'anuis.
El le nourri et tint moult chier, Mez tantost qu'i se pout eidier, Un biau fix que elle out li tua.
Deables, qui en luy se bouta,  Fit tant que il tua son pere Et si prinst a force sa mere Et puis vendi le roy de gloire.
Pour Dieu, or entendés l'istoire  De la mort villaine et crueuse Que la digne char precïeuse, Qui des flans de Virge nasqui, Endura le grant Vendredi.
Je croy, qui bien i pensseroit, De mal faire se garderoit.
Tres cherement nous vout amer, Quant il se lessa entamer  Son digne corps en tant de lieux Pour le pechié, qui tant fu vix, D'Aden qui en la ponme morst.
Ja ne nous fausist soufrir mort  Se bien s'en fust seü garder.
Souvent avés ouÿ conter Conment Dieu vout sa Pasque prendre Ains que en crois se lessat estendre.
Lez apostres li demandoient		 En quel lieu lour Pasques prendroient.
Lors Jhesucrist, nostre dous pere, Hucha saint Jehan et saint Pierre.
Doucement leur dit : « Vous irés En la chité ; la trouverés Un porteuer d'iaue la devant Et li dirés que je li mant Qu'en son ostel vueul Pasques prendre.
» Jhesucrist n'aloit pas descendre Moult volentiers en grans palais.
Les apostres sans nul relais  Au portëuer le voi dirent.
Le portëuer moult esjouirent, Que Jhesucrist avoit moult chier.
Au soir vint Dieu en sa meson A l'eure qu'il en fu saison Et lez apostres a grant chiere.
Judas ne se tint pas deriere, Qui son Segneur traï avoit.
Le diable bien le tenoit, Qui dedens son cuer se fu mis.
Quant a table furent assis,  Dieu prinst le pain, si le seigna Et le benaï et sacra.
Puis dist : « Segneurs, vecy mon corps Qui en croys sera pour vous mors.
»  Puis leur a dit : « Vous userés Ce pain que entre mes mains veés.
Metés i vostre entente toute.
Tenés, vecy mon propre sanc Par cui vous serés trestuit franc, Se vous en usés dignement.
Saciés au jour du jugement         Ne porrunt cil estre escusés  Qui en pechié l'aront usé, Qu'i n'allent a perdicion, Se par vraie confescion  Ne sont en cest monde purgés Et de tous leurs autres péchiés.
A vous tous ceulx ne le di mie, Mez a toute humaine ligné  Qui apprés vous est a venir.
Pensés de vous bien maintenir.
Je vous demoustre apertement Quant vous ferés mon sacrement :  Se pain que vous icy verrés Sus l'autel le presenterés, Puis le metés sus le calisce En faissant le divine office.
Ne soiés de bien faire eschar, Buvés mon sanc, usez ma char.
Trois parties ferés du pain, Uu nom du Pere souverain,  Et puis pour moy qui sui son Fis, Pour vous tous oster de peris, La tierche uu nom du Saint-Esperit.
C'est un seul Dieu sans contredit,  Qui vit et resgne en trinité, C'est une seule deÿté.
Ce sera la nouvelle loy Que vueul que vous tenez de moy.
En remembrance le ferés De la doulleur que me verrés.
» Vous avez bien ouÿ conment Devant eulx fist le sacrement  Et dit que ceulx qui le prendroient		 Non dignement se dampneroient,  Mez ceulx qui en bien l'useront En paradis sauvé seront.
Tous prirent le communion De Dieu qui soufri passion Et puis si leur tendi a boire.
Douces gens, bien est chose voire  Que tout aussy le prinst Judas Con lez autres, si fist que las.
En tant que Jhesucrist bevoit, Judas son poisson li embloit.
Le dous Jhesu le savoit bien, Mez il ne l'encusoit de rien.
Apprés dist Dieu quant il parla :  « Voir un de vous me traïra.
» Quant lez apostres l'entendirent, L'un apprés l'autre respondirent :  « Sui ge che, dictes le moy, Sire ? » Nostre Sauveur ne vout mot dire  Tant que Judas vint endroit soy.
« Sui ge ce, Mestre, dictes loy ? » Lors le dous Jhesus respondi :  « Tu le dis et ill est ainssi.
» Aprés mengier graces rendirent, Mez mie ne se departirent Devant c'orent leurs piés lavés.
Dieu, qui est plain de grans bontés,  En un bacin mit eve clere.
Venu s'en est ad piés saint Pierre.
Quant saint Pierre le vit venir, De parler ne se peut tenir.
A son mester dit : « Que fera ? Ja mes piez ne me lavera ! 		 - Se ne lez lave, dist Dieu, par foy,  Tu n'aras ja partie en moy.
» Et saint Pierre a respondu :  « Et piez et mains me laves tu, Ains que je n'aie part en toy.
Or fai tout ton plesir de moy.
» Devant eulx tous s'umilia : A trestous leur piez leur lava.
Ce fu pour donner examplaire Que povre doit au riche plaire.
Quant Dieu, qui het trestout mavisce, Out fait le gracïeuse ofisce, Aux appostres dit : « Entendés : En ceste nuit tous me lerés.
» Saint Pierre dit : « Ne porroit estre Que vous lessase, men dous Mestre : Mieux vouroie perdre la vie.
» Dieu li dit : « Ne t'en vante mie,  C'ains que coc chante haut ne bas, Par trois fois me renïeras.
» Quant Dieu doctrina sez apostres   Dieu dit puis un mot merveileux Au dous appostres gracïeux :   « Qui a glaive, si se deffende, Et qui ne l'a, sa cote vende.
» Lors ont deux glaivez achetez, Devant Dieu lez ont presentez,  Et il respondi : « Il soufist.
» Lors Dieu leur demanda et dist, Et il responnent verité,  « En tant que vous avés esté  Avequez moy et bas et haut, Avez vouz eü nul defaut ? »  Cil ont trestous respondu :   « Assés avons tous jours eü.
» Aprés lez apostres enprirent Et ad parollez entendirent Le quel d'ieu estoit le grenieur.
Lors Jhesucrist par grant dousceur Appella un petit enfant, Sa main mit sus son chief devant.
Aux apostres dit : « Entendés : Touz ceulx seront lez plus prisiez  Qui se tendront las et petis.
Ceulx qui sont de grans biens garnis, Qui se portent gros mitenant Ne seront mie li plus grant,  Mez ceulx qui s'umilieront Cy aval exauchié seront.
Soiez petis, je vous en pri, En guisse de chest enfant chi,  Et par cest point vendrés en gloire.
» L'enfant out non, che dit l'istoire, Sus qui Jhesucrist sa main mist, Saint Marcel ; plussieurs grant bien fist, Pour Dieu soufri moult de misere.
Il fu dez desiplez saint Pierre.
En Limosin par verité Mist la foy de crestïenté,  A Limogez gist son saint corps.
Bon fait estre misericorps.
A l'anuiter après complie Jhesucrist, qui vout perdre vie  L'andemain en la crois pour nous, Enmena sez apostres tous En un moult gracïeus vergier.		 Sa mort sentoit bien approchier ;  Sa frelle cher li fremissoit Pour l'apre mort qu'il atendoit.
Trois apostres tret pres de soy Es quieux il ajoustoit grant foy :  Saint Jaques, saint Jehan, saint Pierre.
Dieu leur dist : « Or convient que pere L'amour qu'ay a humain lingnage.
Lonc temps a esté en servage ;  De mon sanc lez racheteray.
Mez une chose vous diray, Creés moy, que sages ferés : Velliez souvent et aürez  Que n'entrés en temptation.
» Jhesucrist par devotion S'eslongna d'eux un seul petit, S'oroison a son pere fist.
Desus la roche a nus genous S'ajenoula Jhesus le dous, Encontre le ciel jointes mains, Et dit : « Douç peres souverains,  Ma frelle char la mort redoubte.
La volenté de vous trestoute Soit faite, mez la moie non.
» Lors out d'engoisse tel foisson  Jhesucrist, qui tout sept et voit, Que goutez de cler sanc suoit Qui desus la pierre cheoient.
Pellerins qui i vont lez voient ;  N'est nus qui lez en puist oster.
Dieu le pere reconforter Fist son dous filz tantost en l'eure, Et il se leva sans demeure.
Vers sez appostres retourna,  Mez tous endormis lez trouva, Si ne lez vout pas esvellier ; Enchois s'en retourna arier  Pour prïer son pere puissant En la menniere de devant.
La char, qui onques n'eut pereille, Rendoit sueur toute vermelle.
Il ne prioit mie dez coutes.
Dous Dieu, se nos prieres toutes Fussent telles quant lez faison, De Dieu mieux entendu fussons.
Le dous glorïeus roy dez cielx, Jhesucrist, qui est roys et pieux, Ver sez appostres reverti, Mez tous estoient endormi ;  Tierche fois sa priere fist.
Aux retour ad appostres dit :  « Un peu aveques moy velliés Et prïez Dieu pour vos pechiés.
Bien say que Judas pas ne dort, Ains pensse de haster ma mort.
» Douces gens, verité disoit : Judas ad Juïs devisoit  Conment Jhesucrist seroit pris.
Il dit : « Ne veueul estre reprins Puis que j'ai a vous fait marchié Delivrer m'en vueul sans pechié.
Ainssy que vous ne falliez mie Atrapper le fis Marie, Cheli que baiseray prenés.
Liez lay fort et le tenés,  Car ill est a mervelles fors.
»  Judas estoit bien du sens hors  Qui acompli sa tricherie.
Douces gens, ch'est grande folie,  Quant uns homs a convenanché De faire aucun mauvés marché, Quant pour convenanche tenir Le fet on a effet venir :  Mieux vaudroit mentir la moitié.
Judas, qui out trop couvoitié, Mena uu jardin les Juïs Qui estoient d'armez garnis.
Lanternes et brandons portoient Lez faux Juïs que Dieu queroient.
Entre ses desiples esta Jhesucrist, qui lez regarda  Moult fierement venir vers luy.
Judas devant ne s'alenti D'acomplir son mauvés afaire : Jhesus baissa uu dous viaire.
Lors li dit Dieu tout bas : « Amis, Tu me baisses, si me traïs.
» En apprés le dous Jhesucrist Al la tourbe des Juïs dist :     « Dites moy que chi vous querés.
» Juïs dirent : « Vous le sarés : Jhesus de Nazaret querons.
» Lors Dieu respondi a bas son :   « Veoir me pouez en present.
» Ce fut grant senefïement, Car quant la vois de Dieu ouïrent, Trestous al la terre chaïrent.
Bien du tout avveuglez estoient Quant tieux vertus ne connoisoient.	 Avenir leur devoit meschief.
Le dous Jhesus dit de rechief :   « Que querés vous ? Dictes le moy.
- Jhesus querons, qui se fait roy.
» Nostre Sauveur dit : « Me vechi.
Vous m'avés autre fais ouÿ.
»  Adonc Nostre Sauveur sesirent, Moult de villonnie li firent.
Saint Pere une espee sacha, Donc la destre orreille couppa  A un qui fu de la mesnie Caïphas, que Dieu n'amoit mie : Marcus out non, che dit l'escrit.
Adonques le dous Jhesuscrist  Dit a saint Pere : « Soufre toy, Que je te di en bonne foy : Qui autrui de glaive ferra, Aigrement pugnis en sera.
» L'oreille prinst le dous Jhesu, Si la rassit qu'i n'i paru.
Onques Juïs garde n'i prinrent, Anchois de leur malvestié firent  Qu'i l'out fet l'orelle saner Pour ce qu'i cuidoit eschaper.
Jhesucrist a terre getterent, Lez mains si estroit li lïerent  Conme il peurent : fort le heoient.
Dous Dieu, pour noient vous lioient, Car ch'estoit vostre volenté De mourir pour nostre sauveté.
A mïenuit tout droitement Fu Dieu prins de la fausse gent ; A telle heure que Dieu nasqui	 Fu dedens le vergier choisi ;  Aussi fit anchiennement A mïenuit tout droistement Le pueple de Israël passer A sec parmi la Rouge Mer ;  Et pour ce loe que pensons, Quant matines sonner orrons, Combien que ne nous levon pas Sy conme prestrez et prelas,  A louer Dieu qui fu soisis Aux matines dez faux Juïs, Aux quielx le dous Jhesucrist dit Moult doucement sans nul respit :   « Quant par jour avec vous estoie Et ma doutrine vous moustroie Hardïement par devant tous, Pour quoy ne me prenïez vous  Lors pour tant que ne vous plout mie ? » Lors lez faux tirans, plains d'envie, Se prirent fort a couroucier.
On ne vit onques prisonnier  Enmener si villainement, Tant eüst fest mal ne tourment, Conme ill enmenerent la nuit Celuy qui suer lez angres luist.
Droit chez Anne sans demouree (Aevesques out esté l'annee Qui estoit pascee devant), La entrerent li faux tirant.
Quant lez deciples chela virrent, Pour doute de mort s'en fuierent.
Saint Jehan et saint Pere estoient Ensemblez qui veoir vouloient              C'on vouloit de leur mestre faire.
Saint Jehan entra uu repaire Ou le dous Jhesus vit mener Et puis i fist saint Pere entrer.
Les tirans un moult grant feu firent, Pour eulx chaufer entour s'esirent.
Saint Pere delés eulx s'asist, Si se chauffa, que grant froit fist.
Nostre Sauveur estoit entre eulx Conme un engniel entre lez leus.
Lez uns la moue li faisoient Et lez autres li rechinoient ;  De tieux i out qui pis li firent, Car en sa face le ferirent Si que toute rouge devint.
Lors une chamberiere vint  A saint Pere ; puis di li a :  « Tu es des gens chel omme la.
» Il dist : « Non suis, sachés sans doute.
» Un autre qui fu en la route  Dit a saint Pere : « Qui es tu ? Je t'ay hui autre foys veü ; Tu ez des gens che faus propheste.
» Lors n'out saint Pere point de feste.
Si respondi a basse vois :  « Non suis, voir, je ne le congnois.
» Aler de l'ostel s'en cuida, Quant un homme le regarda  Qui luy dit : « N'i a atendu ? Tu es des deciples Jhesu : Je te vis orains ou vergier A Marcus l'oraille trenchier.
» Lors jura Dieu et sa bonté		 Que che n'avoit il pas esté  Et que Jhesus ne connoissoit, N'onques mes veü ne l'avoit  Que la endroit ; lor s'en parti.
Adonc le coc chanter oÿ ; Et Jhesucrist le regarda.
De ce regart moult amenda,  Car des lors out le cuer contrit, Et li souvint de Jhesucrist Qui li avoit dit par devant Qu'i le regnïeroit avant  Car il oïst le coc chanter.
Amerement prinst a plourer, Ne onques puis jour de sa vie Ne fu journee ne nuitiee  Qu'i ne plourast devotement Dez lermes si abondanment Que lez joes avoit useez Dez lermez qu'il avoit ploureez,  Espicialment toutes fois Que il ouait des coc la vois.
Quant saint Pere s'en fu partis, Dieu fu seul entre lez Juïs.
Au chappefol de lui jouoient ; En luy moquant se devisoient ; Ce devant desriere li mistrent Son chaperon ; fort le ferirent :  Celli qui plus fort le frapoit, Dez autres le pris emportoit.
Moult li firent de villonnie Et disoient par moquerie :   « Prophetise qui t'a feru ! » Toute la nuit, tant que jour fu,	 Demenerent de Dieu leurs gas.
Puis fu menés chiez Kaïphas, -  Evesques pour le temps estoit.
Dit out c'un homme connvenoit Pour trestout le pueple mourir.
Kaïphas li dist par aïr,  A Dieu qu'i vit par devant li, Par despit li dist : « Or me di Un bien petit de ta doctrine.
» Dieu, a qui toute chose encline,  Li dist : « Savoir le poues par cheux Qui m'ont ouÿ en plusieux lieux, Ne l'ay pas dit en devvissant.
» Lors saly un ribaut avant :   « Conment parllez tu en tel guisse A l'evesque que chascun prisse ? Pou faut que troup bien ne te bas ! » Nostre Sauveur respondi bas :   « Voir tu m'as feru sans raison : Dit n'avoie pas mesprison, Mes soufrir me faut plus que tant.
» Kaïphas li dist : « Vien avant !  Ou est la mainie tornee Qui t'a suÿ mainte journee ? Je pensse que tu le sez bien.
» Jhesucrist ne respondi riens.
Plussieux pharisïens disoient Encontre Dieu et tiemongnoient Qu'il avoit dist par vanterie Une merveileuse folie.
« Et que fu ce ? » dist Kaïphas.
« Sire, ne le savés vous pas ? Il dist que le temple abatra 		 En trois jours et le refera.
David, qui tant estoit soutiex, Et le roy Salomon, son fieux, Mirent bien quarante ans a faire.
» Lors Kaïpas ne se pout taire   « Jhesucrist, dist, n'i enten tu C'on t'acuse de grant vertu ? » Mez Dieu mot ne li respondi.
Caïphas li dit : « Or me di,  Es tu fis Dieu de paradis ? » Dieu dit : « Je le suis ; tu le dis.
Bien tost a la destre son pere Sera le fis de vierge mere.
Es nüez du ciel revenra Jugier son pueple quant voura.
» Quant Kaïphas ouÿ che dire, Senblant fist qu'il eüst grant ire :  Toute sa robe descira Et puis au pueple se escria :  « Bien est raison qu'i perde vie : De Dieu a dit grant villonnie ;  Il c'est jugé par son langaje, Il n'y faut autre themongniage C'est un homme, bien le veés, Qui fieux de Dieu c'est appellees.
A Pillate l'enmenés droit.
Tantost mourra, se il m'en croit.
» Il estoit prime droitement Quant mené fu en jugement  Devant Pillate le prevost.
Chascun doit avoir cuer devost Quant il ot prime par droiture En pensser al l'aspre mort sure             Que Dieu soufri.
Oëz mox biax :  Lez fellons Juïs desloiaux Es mains de Pillate rendirent Le dous Jhesucrist et li dirent :   « Sire, nous t'avon amené Cest homme qui est desvoié.
Le pueple par ly se desvoie Et entre en une fause voie.
Il oevre par art d'ennemis ; Il convient qu'il soit en crois mis.
De nous se fet roy sans raison ; N'avons roy se Sezaire non.
Encore veut il afficier Q'on ne doit point treou paier A Sezaire.
Bien doit mourir.
» Lors l'ala Pillate saisir  En son plaideuoir l'amener.
Juïs ni vourient pas aler, Car il n'aferoit point a eux : A Pillate fu Dieu tous seux.
Pillate moult a lui parla, Plusieurz chosez li demanda, Mez n'i trouva point d'achoison Par quoy mourust sevon raison.
Aux Juïx le fist ramener Et leur a dit   crierent fort :   « Voir il convient qu'i perde vie Ou nostre loy sera perie.
» Or entendez, s'orés l'istoire De Nicodeme, qui est voire.
Quant un deable d'enfer vit Que Jhesus mouroit sans respit, En enfer vint la droite voie.		 Aux deablez cuida faire joie ;  Devant eux tout haut escria :  « Voir, j'ai tant fait que verrez ja Venir l'ame de che prophete, Donc lez gens menoient grant feste  Pour lez miraclez qu'i faisoit : Lez aveugles enluminoit Et lez tors fesoit aler droit.
Maintenant mourra en la crois ;  S'ame faut ceëns devaler.
» Quant Belzebut l'ouÿ parler, Haut li a dit : « Larron puant, Par foy tu es bien mescheant.
S'i muert et s'ame vient sa jus, Nous sonmes de tous poins perdus, Car toutez nos portez rompra Et lez ames nous ostera  Dez sains peres que nous tenon.
Ne ves tu pas quant Lazaron Fu mort, s'ame nous fu livree, Mez aprés la quarte journiee  Que le Ladre vout susciter, Dez que l'ame vout appeller, Malgré nous de ceens issy.
Nous perdrons tout, se il vient sy !  Tu nous apportes tiex nouvellez Qui ne sont ne bonnez ne bellez Et pour che t'en venra despit.
» Lors aux autrez deablez dit :   « Prenés loy et le batés tant Que jamez ne s'en voist mellant.
» Lors l'ont tant batu par effort, S'i peüst mourir, qu'i fust mort.
Adonc Belzebus a grant haste  S'en vint a la fame Pillate.
Si forment li tempta a tire Qu'elle alla a son mari dire  Qu'il se gardast, fust droit ou tort, Que ja par ly ne preïst mort Le prophete, que s'i mouroit Par luy, grant meschief l'en vendroit  Quant Pillate l'out escoutee, Il dit : « Ne soiés effree : Se je puis, il s'en ira vis.
» Adonques dist il aux Juïs :   « Segneurs, enmenez vostre roy, Si le jugiez selon vo loy.
De luy faictez vostre tallent.
» Il respondirent hautement :   « Voir, biau dous sire, il n'afiert mie Que tollons a homme la vie.
» Trez douz Dieu, fausce gent estoient ! Miex metre a mort ne le pooient  Que de luy a tort acuser.
Pillate prinst a pourpenser Conment Jhesus delivreroit.
Aux Juïs a dit : « Ill est droit  C'un prisonnier vous soit rendu Quant jour de Pasques est venu.
Prenés Jhesus, je le vous rent.
» Il dirent : « N'en avons tallent :  Il li convient mort recevoir.
Mez Barraban volons avoir.
» L'usage fu tel qu'il avoient Celly que demander vouloient.
Barrabam trairent d'encombrier, 		 Qui estoit larron et meurdrier ;  Du tout le firent delivrer Et Jhesucrist a mort livrer.
A Pillate dirent : « C'est drois Qu'i rechoive mort en la crois, Cil qui a la gent enchantee De cy dusques en Gallilee.
» Quant Pillate lez entendi, Ens en l'eure leur respondi :  « Puis que est de Gallilee nes, Devant Herodez le menez,  Si en fache sez volentés.
» Lez Juïs qui entallentés Furent de Dieu faire despit, L'enmenerent sans nul respit.
Herodez, qui pas ne fu lent, De Jhesus voier out tallent.
Grant temps avoit, si conme il dit, Mez a lui veoir peu conquist.
N'avoit tallent de chose faire   Qui sa mort peüst respiter.
Forment s'en prist a couroucier  Herode quant il vit cella.
Lors Jhesucrist fol appella Et de blanches robez vestir Le fist pour lui plus escarnir.
Au temps d'adonc pour foux tenoient Ceux qui blanches robes vestoient.
Herode et Pillate a contens Ourent esté par mout lonc temps.
Pour che que Jhesus fu tranmis A Herode, furent amis.
Devant Pillate ramené		 Fu Dieu qui en crois fu pené.
Vous avés souvent ouÿ dire Que Judas out au cuer grant ire Du marché qu'il avoit basti.
En son cuer moult s'en repenti.
Riens ne vallut sa repentenche, Qu'il entra en desesperanche.
Lez deniers prinst sans arester, Uu temple lez alla geter.
Aux Juïs dist : « Alez lez prendre ! » Et puis s'ala au seür pendre.
Le ventre li creva par mi ; Par la son esperit issy,  Que par la bouche n'issi mie Pour tant qu'il en avoit besie La bouche Nostre Sauveur.
Dez hore mez orrez la douleur  Que Jhesucrist soufri pour nous, Par lez fellons Juïs estous Qui conmencherent par revel Devant Pillate plet nouvel.
Le dous Jhesucrist li blamoient Trestout le plus que il pouoient.
Pillate dit : « Tu puez veir Que j'ai de toy aidier pouer  Et de toy condanner ausy.
» Nostre Sauveur li respondi :  « Tu n'as point de pouer sueur moy, Se ne l'as d'autre que de toy.
Mon royaume n'est pas sa jus.
Ceux par qui suy a toy venus Ont plus pechié que n'as d'asez, Si s'en tendront pour fous prouvez        Une journee qui vendra.
» Adonc Pillate se leva.
Jhesucrist fist nu despoulier Et a une estache  lier.
Batre le fist a sez sergens D'escourgeiez si meffesens Que cuir et cher li deronpoient.
Le sanc fessoient jus descendre De sa precïeuse cher tendre.
Pillate ne l'avoit fet batre Fors pour tant que il cuidoit abatre  Dez Juïs la grant crualté, Afin qu'il en eusent pitié.
Quant lez tirans l'ourent batu, Pillate prinst le dous Jhesu ;  Devant lez Juïs le mena Et dit : « Segnieurs, regardés sa : Veëz vo roy que vous amaine.
Fet ly ay soufrir asez paine.
Lessez lay aler a tant em pez, N'entre vous ne se voie mez.
» Lors lez Juïz dirent en haut :  « C'est pour nïent ! Mourir le faut.
Voir ainsy n'escapera mie : Il convient c'on le cruchefie.
» Sez mains leva devant leur ieux.
Il peüst bien avoir fet miex,  Mez mieux ama au pueple plaire Qu'a droiturier jugement faire.
Cest usage cy est en cours Maintenant en asez de cours,  Donc ch'ez damagez et pitiez : Les bons povrez sont deboutez  Et lez mauvez ricez prisiés ;  Droit est souvent par eus brisiez,  On le voit en plusieux pais.
Pillate dit lors aux Juïs :  « De cest homme chi me descarche Et de sa mort le fes vous carche.
Faictez de lui a vostre bon.
» Lez Juïs dirent a haut son :  « S'i prent mort, ce n'est pas pechié.
Pour tant que n'en soiez iré,  Sus nous et seur nos enfans soyt Tout le pechié qu'estre y pourroit.
» Lors lez tirans Jhesucrist prirent, D'un vermel mantel le vestirent.
Aprés une couronne firent, Si aspre qu'i pourent la firent D'espinez et de jonc marage, Ne fu pas trop cher li ouvrage !  Sus le chef nostre Creatour L'asirent par si grant resdour Que cuir et cher li trespercherent.
Mez a tant pas ne le lesscierent ;  Ains feroient sus de bastons Si que le sanc a grans rendons Cheoit du chef a l'enmourous Qui tant de mal soufroit pour nous.
Sus son nez et sus ses oreelles Cheoient lez goutes vermelles, Et sus son nes et sus sa fache.
Amené fu en mi la place,  Ainsi conme je vous ai dit, Le dous Sauveur qui tous nous fist.
Chascun des faux Juïz fu lié	 Quant l'out perceu ainssy traitié.
En sa main mirent un rosel Pour septre - ne fu pas de bel.
A un genoul le saluoient Et puis en sa fache crachoient.
Il estoit tierche droitement Quant Dieu endura ce tourment.
A tierche nous doit souvenir Dez maux que Dieu vout soutenir  Pour sez amis hors d'enfer traire.
Lez Juïs n'ourent de quoy faire La crois lou Dieu dout estre mis.
Adonc leur dit un faux Juïs :   « Une planque a en ce fangier.
Je lo que nous l'allons sacher, Si en soit la croys au roy faite, Car sachiez mie ne me haite  Que de noef mairrien la fasson : Faissons li du pis que poron.
» Adonc trairent la planche hors, En deux la fendirent dez lors.
Chevillez firent en ficher, Onquez n'i quirent cherpentier.
Lez faus Juïs ne sourent mie De ce mesrien la segnourie  Que tant avoit jeu en vilté.
Plain fu de moult grant dignité : De Paradis terretre vint ; Jhesucrist sus mourir convient  Par sa benigne volenté.
Quant le faux serpent out tenté Eve, nostre premiere mere, Et Adam, nostre premier pere,         Hors de Paradis furent mis.
Lors Dieu, qui ad bons est amis, Dit a Adam : « Toute ta vie Pour pez aras douleur changie.
En la sueur de ton visage Prendras ton pain tout ton aige, Et tous cheux qui de toy vendront Les mesfes qu'as fes sentiront.
» Sicut advis ad volendon, Sit homo ad laborandum.
La parolle vaut en franchois, Qui fu dicte du roy dez roys,  Que l'omme si doit labourer Ainssi que l'oissel faut voller.
Puis dist a Eve Nostre Sire :  « En grant douleur et en martire  Tous tes enfans enfanteras Par ton meffet a ton mari Et toutez lez autrez ausy  Partiront a ta meseance.
» Mez pour ce qu'en desesperanche Ne cheït Adam ne sa fame, Nostre Sauveur li dit : « Entame :  De l'uile de misericorde Aras de moy, je le t'acorde.
» A Adam bien en souvint.
En celle propre ennee avint  Que Chaÿn nasqui de sa mere, Qui fu de si fausce matiere Car il tua son frere Abel.
Adan enn out duel si cruel  Qu'i fu cent ans sans aprouchier Par devers Eve sa moulier.
Uu cef de cent ans s'apoia,  Eve tout en plourant besa ;  Un fis celle nuit engendrerent Qui out non Cept, forment l'amerent.
Quant Adam out bien neuf cenz ans Son fis apella, qui fu grans,  Et dit : « Sai tu que tu feras ? En Paradis terrestre iras.
Un angre trouveras devant, Qui tient un glaive flammoyant.
Tu li diras en telle guisse : Que l'uille qui me fu pramisse De Dieu (qui ne dit que tout voir) Vouroie volentiers avoir.
» Sept respondi : « Conment iroie, Biau pere, quant n'i sai la voie ? - Fiex, dit Adam, tu trouveras Herbe seche parmi lez pas  Lou ge passay quant ge vins sa.
Jamez herbe n'i levera Pour la cause de mon pechié.
» L'enfant, qui fu bien ensegnié,  Fist tant qu'a l'angre recorda Ce que son pere li manda.
Lors li dist l'angre sans targier :  « Amis, regarde en ce vergier ! » L'enfant tantost i resguarda.
Ce qu'i vit, pas ne le chela.
L'angre li balla en sa main Trois pepins et dit pour chertain :   « Ton pere ne vivra pas moult.
Dieu veut que mestes sens redout A son enterrer en sa bouche	 Sez trois pepins : grant chose touche.
» L'enfant retourna a son pere Et li recorda la matiere De ce c'out uu vergier choisi.
« Pere, dit il, certez je vi  Un arbre qui ci haut sembloit Que dusques aus nües touchoit.
Tout en haut vi un tel enfant Enmallolé forment criant.
» Lors dit une vois : « La morsure D'Adam te metra a mort sure.
» Adam ne fu puis geres vis.
Dedens sa bouche furent mis  Lez pepins a son enterrer.
Dieu i fist un arbre planter.
Puis fu en la parfin coupé Et en Jherusalem porté  Pour mestre uu temple Salmon.
Mez n'y out cherpentier si bon Qui le peüst a droit taillier.
Au gré de Dieu le droiturier, En une boe fu geté Et fu de reproche clamé.
La sage Sebile si dist De ce saint fust, des qu'el le vit,  Que celluy qui nous sauveroit De son saint sanc l'enrouseroit.
Dieu vout desus soufrir la paine Qui a mainte ame faite saine.
Faux Juïs, qui ourent pensee Que la cher Dieu fust tourmenté, Lez dras de poupre li tollirent.	 Sez propres dras li revestirent  Qu'il avoit vestu par devant.
Puis alerent fort estrivant Le quel d'eux la crois porteroit.
Mez chascun d'eux escondissoit.
Oëz la crualté qu'i firent : La crois qui forment pesoit prirent, Aux dous Jhesucrist trouserent Et tous d'un acort tiemongnierent  Que par droit la devoit porter Quant sus devoit mort endurer.
Le dous Jhesus sa crois soutint.
D'angoisse süer le convint.
Sous le fez l'estuet cancheler.
On n'oÿ onques mez parler Des si orrible crualté ; Bien estoient sans loyalté.
Pour le haster fort le boutoient, Prez qu'a terre ne l'abatoyent Et le poignoient d'aguillons ; Trop avoient lez cuers fellons.
Je croy qu'on ne vit onques mes Homme, tant eüst de maux fes, A qui on trousast son gibet Fors a cheli qui n'ot riens fet.
Sus son col firent soutenir La crois sus quoy devoit mourir.
Mez trop forment estoit lasez : Fez li orent dez maux asez.
Dez l'eure c'uu vergier le prirent Dusques allors ne s'alentirent	 De le grever en trestous quas.
De sanc out ja rendu grant tas ;  Tout son cors avoit entamé Et son dous vis ensanglanté.
De crachas et de sanc fegié Estoit si mal aparelié  Qu'i sambloit estre tout mesel.
A plusieux gens n'en fu pas bel, Qui sa grant douleur reguardoient.
Plourant tendrement le sieuoient :  Bien veoient qu'estoit a tort C'on le traitoit a telle mort.
Lors Dieu piteusement parla ; Ver le pueple se retourna  Et dit : « Ne plourés pas pour moy, Car je vois ou aler je doy.
Mez sus vous et sus vos enfans Doit estre plours et douleur grans.
Un temps vendra, ne vous doubtez, Que ce païs sera gastés, Ceste cité sera deserte, Sus le pueple vendra tel perte  Et si doulereus encombrier Qu'a la mere faudra mengier Son enfant par droite famine ; Et sera si grant discipline  Dez Juïs, c'on en livrera Trente a denier, qui lez voudra ; Et crieront grans et petis.
Que de Dieu soient benoïs  Hommes qui point n'engendreront Et fames qui ne porteront.
Si grant sera le desconfort  	 Que chascun vouroit estre mort.
Aux montaignez diront : “ Cheez " Sus nous et nous agraventés, " Car trop avons douleur et honte.
” » Lez faux Juïs ne tindrent conte  Dez mos que Jhesucrist disoit.
Chascun de luy si se mocoit ; Et ancore pis li faisoient : Sa couronne li rafermoient  Si asprement que de son cief Saloit le cler sanc de rechief.
Voir, a toute bonne personne Doit souvenir de la couronne.
Pas n'en souvient a plusieus gens Qui portent lez biaux chapiaux gens Et lez couronnez d'or ouvrés.
Tost ont lez douleurs oublieez  Que Dieu soufri et le hontage Qu'endura pour humain lignage, Que de son sanc vout racheter.
Lez tirans, qui vourent haster  Sa mort, ciez un fevre tournerent ; Troiz clouz faire li commanderent.
Mez il dit qu'il n'estoit pas sainz Et qu'il avoit grant mal es mains.
Il parut bien que Dieu l'emma Quant sez mains de son sain osta : Aux Juïs semblerent meselez Et si estoient sainez et bellez.
Sa fame, qui out faux courage, Forja les clous par son outraje.
Lez tirans volentiers lez prindrent.
Mez pour la cause que il virent         Que d'aler a son sacrefice  Leur sambloit Jhesucrist trop nice, A un homme, vosist ou non, Qui estoit appellé Symon,  Firent porter la vraie crois Sus coy mourut le roy dez roys.
Tant esploitierent leur affaire Qu'i vindrent uu mont de Calvaire.
Avé eulx deux larrons menoient Qui a pendre jugiez estoient.
Le lieu estoit lais et hideux ; Dez hos i avoit plus de deux  Dez hommez c'on i out desfez.
Or entendés lez cruaus fez Que Dieu vout soufrir celli jour Pour lez siens oster de doulour.
Nostre dous Sauveur estendirent Sus la crois ; a terre le mirent.
Le lonc de ses bras mesurerent Et de son corps et puis l'osterent.
Lez clous doubterent a brisier Si firent le mesrien percier En trois lieux.
Lors Jhesucrist prirent, Envers sus la crois l'estendirent.
En la dester main tout premier Li allerent un cleu ficher.
On ne li percha pas la main Qu'i n'en issit du sanc tout plain.
En la crois fu fort athacie.
Lors lez Juïs d'autre partie Prindrent la tendre main senestre De Jhesucrist, le roy celestre,  Mez au trou ne pueut avenir	 Ou l'autre cleu devoit tenir.
Lors lez Juïs par le bras prinrent Jhesucrist, quar moult mal li firent : Merveleusement le tiroient, Lez vainez du corps li rompirent Et lez ners du pis et du cors ; Tant tirerent par grant effors  Que la main Dieu fu au treu jointe ; Du clou y ficerent la pointe Et moult du gros, bien le sachiés.
Puis s'en alerent vers lez piez  De Jhesucrist qui soufroit paine.
Nient plus c'un agnellet c'on maine Chez le bouchier pour perdre vie Ne se mouvoit le fruit de vie.
Et sachez bien de verité Que Juïs furent moult iré De ce que les piez loins estoient Du trou ; avenir n'y pooient.
Lors d'une corde qu'i trouverent Lez piez Nostre Sauveur lïerent.
Puis prindrent a tirer si fort Quatre tirans tout d'un acort  Que des os, au tirer qu'i firent, Les jointures li derompirent.
L'un sus l'autre mirent lez piés De Dieu, qui envers fu couchés,  Mervelleusement estendu, Sus la crois a terre tout nu.
Lez deux piez d'un clou li percherent Et en la crois fort l'atacherent.
Sa glorieuse chere mere, Qui soufroit douleur si enmere	 C'on ne le pourroit raconter,  Un sien queuvrechef fist geter  Sus le devant de son dous fis.
Murdriers ne larron, tant fust vix, Ne pout onques tant de mal faire C'on le peüst tout nu desfaire,  Mez Dieu en qui tout bien abonde, Tout nu se lessa en crois metre.
Quant Jhesucrist fu cruchefiés Par mi lez mains et par lez piez, La crois encontremont drecherent Et en terre fort la ficherent.
Aprés lez deux larrons pendirent : L'un al la destre de Dieu mirrent ; L'autre fu a senestre part, Qui a Dieu fist un lait regart.
Puis recorda tout par despit :  « Ce cestui fust tel conme il dit, Il se sauvast et nous aussy.
» L'autre de destre respondi :   « Tu dis mal ! Il est cy a tort, Mez bien avons deservi mort.
» Aprez adreça sa parolle Ver Jhesucrist, - ne fu pas folle, -  En dissant : « Sire, membre toy En ton saint Paradis de moy.
» Lors dit Dieu : « Tu seras hui mis Avesques moy en Paradis.
»  Mez aucuns fous pourroient dire Que Jhesucrist, nostre dous Sire, Qui pour nous cruel fes porta, Qu'en Paradis point ne monta  Dusquez au quarantieme jour,	 Mez je dis, pour oster l'esrour,  Que Paradis est tout pour voir Partout ou on puet Dieu veoir.
Doucez gens, en celle journee Que la precïeuse rousee Qui nasqui de vierge pucelle Endura en crois mort cruelle,  De Jerusalem la cité Issi du peuple grant planté Pour regarder la grief justice C'on fist de Dieu qui tout justice.
Combien que eüst assés hascie, Si ne leur soufisoit il mie.
A luy honnir mirent grant cure.
Boe, çavates, et ordure  Ly getoient a son visage.
Et disoient en leur langage :  « Se tu descens de celle crois, Nous te tendrons pour roy dez roys,  Mez tu ez clouué fermement.
» Lors parlla Dieu moult doucement, Sa vois adrecha a son pere Et dit par piteusse matere :   « A ceux qui me font villonnie, Qui a tort ont ma mort traitie, Pardonnez leur, Pere du mont, Que il ne sevent que il font.
» Ainssy le vout Jhesucrist faire, Qui desus tous est debonnaire, Al la fin d'essample donner Que nous devons tous pardonner.
Qui sa juz ne pardonnera, Ja Dieu pardon ne li fera.
Mez aucuns ont lez cuers si fors	 Qu'i vueullent vengier tous lez tors  C'on leur fet, de coy c'est folie.
Le dous glorieux fruit de vie Se fust bien dez tirans vengiez Qui la estoient arengiez  Pour luy ramponer laidement Et disoient bien hautement :  « Bien pert que tu es faus prophete, Quant de se tourment deshonneste  Ne te descens et vien sa jus.
» Si las estoit le dous Jhesus Qu'a paine pooit dire mot, Car en son saint digne corps n'ot  Tant seuellement de cuir entier Ou en peüst point herbergier La pointe d'un petit fuisel.
Un autre tourment trop cruel  Soufroit Jhesucrist pour sa mere.
La douleur li estoit amere Qu'elle sentoit, qu'i savoit bien Qu'elle l'amoit sus toute riens.
La mere Dieu, forment dolente, Disoit : « Fieux, ta mort me tourmente.
Ta face, qui tant estoit belle, Me samble maintenant mesele  Pour la doulour qu'as engoisseusse.
Lasse, d'enmour trop mervellieuse As ammé l'umaine lignie.
Maintenant voi la prophesie  Que saint Symeon m'out contee ; De courous m'out au cuer navree, Voir, se n'est mie de mervelle.
De ton sanc voy la croys vermelle.
S'onques pour fieux fit douleur mere,  Pour toy la doy mener amere, Car de certain tout mien estoiez, Point de pere sa jus n'avoies.
Fame, fors moy, ne puet pas bien Dire qu'elle ait un fieux tout sien, Que le pere i puet part clamer.
Pour tant te doie mieux amer  C'autre merez ne font leur fieux.
Mon duel doit bien estre mortieux ; Bien me devoit le cuer pourfendre, Quant en celle croys te voy pendre.
Ta mort au cuer fort me touce Quant voy pallir ta belle bouche Que j'ai tant de fois alletie.
A ! cher fieux, tu muers par envie  Que sus toy ont lez Juïs faux.
Tu leur moustroiez leur defaus ; Pour che t'ont il pris en haïne.
Trop doulourese dissipline  Te font au jour d'ui endurer.
Lasse, conment puise durer Quant je voy sus chelle crois sure Mourir ton corps a tel laidure ?  Et sy ne say raison pour quoy Fors pour che que le veux, je croy.
Hé, faus Juïs de pute sorte, Le deable bien vous enorte.
Vous faitez conme le mallade Qui ne puet trouver chose sade : Ce qui est dous, amer appelle.
Jugié avez a mort cruelle  Mon fieux a tort et sans raison ; 	 Encore venra la saison  Qu'en arez dollereus sallaire.
Pour fel tenez le debonnaire,  Et pour mavez tenez le bon, Et le preudomme pour larron ; Maufectuer tenez l'inocent, - Et ch'est tout le plus pacïent, -  Plain de haïne, l'amoureux Tenez, s'en serez maleureus.
A mon fieux metez sus la rage, Fol l'apellez et il est sage.
Mon enfant avez ja tel fet Car il semble mesel d'effet.
Je l'enfantay sans sentir paine ; Onquez mez franche ne villaine  Ne pout par tel pas concevoir.
Je l'enfantay sans mal avoir.
Sy mourusse tout sans doubtance, Se ce ne fust ly esperance  C'au tiers jour resucitera, Lasus en gloire montera, A destre sera de son pere.
Je qui sui sa dolente mere  Croy bien et sui toute sertaine Que ja n'endurast telle paine, S'amour faire ne li faïst.
Bien s'en venjast, se il vousist,  Mez sauver veut l'umain lingnage.
Trop avez desloial courage Qui au Sauveur tollez la vie.
Mourir veut par sa courtaisie,  Car sa mort est mout proufitable ; Combien qu'elle me soit grevable,	 Plus qu'a persone de cest monde,  Si en sera mainte ame monde.
Homme ne set, bien est seü, Par quel point je l'ay conceü, Fors moy et lui parfaitement.
Hé ! trez cher fieux, grief vengement De sez fellons Juïs prendroiez, Si te plessoit et tu vouloiez.
Cuer loyal, ne me lesse mie Plus demourer en cheste vie  Ou point n'a de perfaite joie.
Jamez nul bon jour n'i auroie.
Faux Juïs, men fieux me tollez, En celle crois est adolez  A tort par vostre iniquité.
Il n'ensenoit que verité Et loiauté et patïence.
Je say bien vostre concïence,  Car elle m'a esté contee.
Vous doubtez en vostre pensee Que Ronmains ne vous viengnent cuerre Et qu'i ne vous tollent la terre  Et qu'i ne vous fachent engagne Pour che que mon enfant ensagne Que le pueple soit pacïent.
Vous avés doubte que vo gent  Mon fieux si fermement ne croient, Que si dous et si soufrans veoient, Que point ne s'est voulu desfendre ; Pour tant avez fet mon fiex pendre  Et percer lez piez et lez mains.
Mez ja pour ce lez bons Ronmains A grever ne vous lesseront, Car la mort mon fieux vengeront :    Tous vous occiront a desroy,  D'ore en avant n'arez plus roy, Ains serez en subjecion.
Je qui sui de vo nation,  Je vous doy plus haïr que rien, Car vous me tollez tout mon bien.
Quant la precïeuse rousee, Que j'ai dedens mez flans portee,  A mort devant mez ieux metez, En mon cuer grant douleur metez.
Chier fiex, je me doy bien complaindre.
Ta face voy pallir et taindre,  Ne say ce de moy te remembre, Car je ne voy desus toy membre Qui ne soit forment travelliez.
Lez tirans t'ont a mort balliez,  Lez plus grans mestrez de la loy.
Tu as trouvee plus de foy En une fame qu'as amee Que tu n'as en toute Judee.
Lez Juïs amer te deüssent Et honnourer, se sagez fussent, Mez il ouvrent tous au contraire.
Pour tez amis hors d'enfer traire,  Dieu, ten sanc n'en es pas aver.
Pour lez meffais d'Adam laver, Si sui ge certaine sans doupte Que tant seullement une goute  De ton sanc a tel dignité, Pour tant que fust ta volenté, Qu'il peut sauver deux millez mondez, Car il est si pur et si mondez  C'onquez n'en fu goute de tel.	 Moy qui endure duel cruel,  Chier fieux, vuelliés moy conforter ! Ne me say conment deporter.
» Adonc parlla le roy dez roys, Qui estoit atachié en crois Et dist : « Fame, ne plourez pas.
Ains devez avoir grant soulas,  Qu'en endurant ceste bataille Sera recouvree l'ouiaille Qui lonc tamps a esté perdue.
Ne soiez de riens esperdue,  Ne n'aiez de ma mort contraire : Ce qui plest a Dieu vous doit plaire.
Tourjours avequez vous seray, Sevon la cher mort soufreray,  Mez la deïté ne s'en sent.
Savoir devez certainement Que guerez cy ne demourray ; Donc je vin m'en retourneray.
Un fieux arez en lieu de moy Qui vous sera bien plain de foy : C'est Jehan qui vous guardera.
» Il parut bien que Dieu l'enma,  Quant sen mere li fist guarder.
A saint Jehan prinst a parler Et dit : « Jehan, vechy ten mere ; Guarde la si bien qu'il i pere.
» Saint Jehan dit sans alentir :  « Sire, je feray ton plessir.
» La sizieme heure du jour fu Que Dieu pendi en croys tout nu,  A telle heure conme en la pomme Mordi Adam le premier homme.	 Quant Dieu out parlé a la dame,  Qui a sauvement met mainte ame,  Dieu, qui pour nous grief mort soufri, Dit doucement : « Heli ! Heli !  » (Dez Juïs fu bien entendus), C'est a dire, Deus meus.
En franchois vaut tant conme « Dieu ».
Lez Juïs qui ourent grant jeu De faire de Dieu moquerie Se escrïent : « Il huche Helie.
Or regardons que ce sera : S'y vient, de la croys l'ostera, Mez pas n'i vendra, je li lo.
» Lors dit Jhesucrist : « Siscio.
» Ce mot en latin vaut autant Conme « je ay soif » en droit ronmant.
Quant les tirans de faus memoire Oïrent qu'i huçoit a boire,  Qu'asés en aroyt haut li dirent.
Suie, fiel et vinaigre prinrent, Si en firent un amer buvrage.
Haut le leverent au visage  De Jhesucrist qui en tasta.
Amer fu, si le refusa.
Pour boire n'avoit pas bien dit Qu'il eüst soief, mez il le dist  Pour deux chosez qu'i desiroit.
No sauvement grant fes portoit, Ne desiroit autre bevrage Que de sauver l'umain lingnage.
L'autre cause si fu que Dieu Vout soufrir mal pour tous lez lieux Dont il sout c'Adam out pechié.	 Adam se senti enteché  Du peché de inobedience; Pour ce en soufroit la pestilence Des pointures de la couronne En son chef Dieu qui tous bien donne.
Et pour che que par lez oïez Escouta Adam lez folliez De Eve sa fame et du serpent, Vout Dieu escouter largement  De villains mos de ses orailles ; Juïs li dirent a mervelles De villonnie et de despit.
Par lez ieux, de quoy Adam vit  La pomme qui li sambla belle, Endura Dieu paine cruelle ; Par en mi le vis li crachoient Lez faus Juïs qui le heoient.
Et pour cause c'Adam fleura La pomme, Dieu si endura Moult de destrece par le nees, Car le lieu ou il fu menés  Pour mourir mervelles puoit : Plurieux charongnes i avoit Qui a grans mervelle puoient.
Lez tirans leurs nes estoupoient,  Mez Dieu ne vout clore le sien.
Adam, qui los sout peu de bien, Pour che qu'Adam la pomme morst, En soufri Dieu tourment moult fort, Car lez Juïs tant le batirent Sa face qu'il i derompirent Lez dens dedens sa bouche tendre.	 Et pour che qu'Adam alla prendre  Aux mains la pomme, moult blechiez Ot Dieu lez siennez perchiez.
Et pour che qu'alla sus sez piez Prendre la pomme, tresperchiez  Ot Dieu lez sienz qui tout savoit.
Mez le dous Jhesucrist n'avoit Requis a boire fors pour tant Qu'il savoit bien que li tirant  Ly douroient boire despit, Par quoy sa langue le sentit, Si aroyt sentu mal partout ; La langue Adam sentit le goust  De la pomme quant en tasta ; Jhesucrist moult chier l'acheta, Sy ne l'avoit pas deservi.
Pillate plus ne s'allenti  Mez en la croys tout au desus Escrist : Jhesus Nazarenus, Rex Judeorum.
Lors Juïs Dirent : « Vous n'avez pas bien mis,  Mez metés y qu'il se nommoit Roy dez Juïs : il mentoit.
» Mez Pillate tantost leur dist :  « Ce qui est espcrist est espcrist.
»  Doucez gens, ouez grant mervelle : L'anemy, qui tous maulx conselle, Estoit en doupte mervelleuse Pour che que la cher precïeuse,  Qui onques pechié fet n'avoit, Mouroit ainsin.
Pas ne savoit Car il fu Dieu et homme emsemble.
Pour ceste cause, ce me samble,        Fut venu as son definer  Savoir s'il pouroit encliner S'ame ver lui.
Si prez s'en tint, Que lez le fust de la crois vint.
Lors dit Dieu par humilité : In manus tuas, Domine, Commendo spiritum meum.
C'est a dire sevom raison,   « Sire, je commant en tez mainz Mon esperit, sy qu'il soit sains.
» Dieu, qui tous racheter nous vot, Ne dit puis en crois guerez mot.
Quant vint au destroit de la mort, Jhesucrist prinst a crier fort, Il prinst a plourer tendrement.
Croire devons parfaitement  Que Dieu parfaitement ploura En tant que sa jus conversa.
Le premier pleur, c'est chose voire, Fut quant nasqui de vierge mere :  Trestous en la fourme de nous Vout nestre Jhesucrist le dous.
Et la seconde foys si fu Quant a joie fu recheü  En Jherusalem la cité, Car il sout bien en verité Que la ville seroit destruite Pour ce que trop cruelle luite  A tort endurer li feroient Et qu'i le cruchefieroient.
La tierche foys en Bethanie Ploura Dieu quant rendi la vie  Du Ladre qui fu trespasez Il avoit quatre jours passés.	 La quarte foys, n'en doutez pas,  Fu au passer le cruel pas  De l'aspre mort qui tant est sure : Passer a toute creature L'en faut qui vit en chestui monde.
Jhesucrist, ou tout bien abonde,  Qui enduroit trop mortel paine Pour nous sevon la cher humaine, De ce cheicle se vout partir.
Quant vint a l'eure de mourir  Il dit : « Consummatum est  » ; sans redout Ce fu a dire que trestout Quant on veuet themognier de lui, Estoit en se point acomply.
Chief encliné, son esperit Rendit le tres dous Jhesucrist.
Heure de nonne fu alors Quant l'ame li parti du corps.
A telle heure fu Adam mis Hors du terrestre Paradis, Et pour ce qu'i sagez seroit, Chascun a nonne pensseroit  Au grief que Jhesucrist soufri Quant l'ame du corps li party Et prïer li devotement Qu'i nous doint bon definement Amen.
A celle heure qui fu piteuse Vit on mainte oevre mervellieuse.
La voille du temple party En deux moitiers trestout pamy.
Pour l'amour de son creatour Lessa la sollel sa luour ; L'air ocurry si fort sans doubte	 Qu'a grant paine veoit on goute ;  Toutez bestez leurs chez bessierent Et lez oisiaus leurs chans lessierent ; Lez pierres d'engoisse fendirent ; Tous lez ellemens le sentirent ;  La terre trembla moult forment, Si ouvrirent li monuement Que lez corps tous vis en issirent : Plussieux gens bien aller lez virent.
Tout ce que Dieu avoit fourmé Out de chelle mort grant pitié Fors homme et fame.
C'estoit Dieu : Pour nous devenoyt hons mortieux.
Il parut bien que nous ama ; De sa volenté nous fourma Et nous racheta douchement, Mez ne fu ne d'or ne d'argent :  Mourir vout pour homme et pour fame.
Dez que de son corps partit l'ame Ver enfer tourna sans retraire, Car sez amis en voloit trere  Donc ill i out grant compaignie.
Le corps fu en la croys sans vie Et la deïté d'avec luy, Et sy fu avec l'ame aussy  Qu'i vout dedens enfer dessendre Pour a sez amis gloire rendre, Qui lonc temps l'ourent desiree.
L'ame d'Adam enprisonnee  Out esté prez de sis mille ans ; Abel, Noël et Abrahans, Dont lez amez leëns estoient, La venue Dieu desiroient,                    Si fesoit saint Jehan pour voir.
Douces gens, vous devés savoir Qu'en enfer a quatre parties Qui briefment vous seront nonchiez.
La premiere part est trop sure : La vont cheux de qui Dieu n'a cure ; La est Kaïm et Kaÿphas, Herode, Noiron et Judas.
Lez amez qui chelle part vont Jamez que mal ne sentiront : Dieu nous gart de place si noire ! De l'autre part est purgatoire :  Lez amez qui dedens sont misez Sentent tourment de plusieux guisez, Point n'ont de consolation Fors tant qu'il atendent pardon ;  Pour chellez fait il bon bien faire.
Le tiers lieu si est un repaire Ou sont mis lez enfans mor nes.
Le quart lieu est limbes nommés.
En celle limbe, que vous di, L'ame du Sauveur descendi.
Adonques fu chelle partiee De digne clarté reemplie.
Toutez lez amez qui la furent Si grant joie trez lors rechurent Que dez lors leur estoit avis Qu'elles fussent en paradis.
Toutes lez amez dez personnez Qui ourent faictez ouvres bonnes Tant que sa jus furent sus terre Sacha Dieu hors de celle serre  Et lez mist en lieu de lumiere	 Et lez mauvez lessa deriere.
Quant la douce Vierge Marie Vit mort le trez dous fruit de vie,  Lors se trait elle ver la crois.
Adonc fu son cuer si estrois Que nul ne le porroit pensser.
Duel li out fet le cuer serer  Si qu'a terre quay pasmee, Ne se soutenist pour riens nee.
Nul confort trouver ne povoit Fors seullement qu'elle atendoit  Car on le feïst destacer, Affin qu'el le peüst bessier.
Mieux qu'elle pout dit en plourant :  « Segnieurs, rendés moy mon enfant !  Si m'arez moult reconfortee.
» Lors la Vierge bien eüree S'aloit a la croys essaier Savoir s'a lui pourroit touchier  Mez pas n'i povoit avenir.
Adonques la faloit cheïr A terre cruellement ariere.
Lors quant la haute Tressoriere  Veoit son fieux en crois pendant Tout mort, elle avoit douleur tant Que nul ne le porroit pensser Puis aloit la crois embracier  Et puis par tous la baisoit Ou le presïeux sanc veoit Qui dessendit de son dous fiex.
Lors estoit le desconfort tiex  Qu'i la reconvenoit pasmer.
Amour la fesoit relever,  Qu'elle cuidoit tourjours avaindre  A son fieux, mez n'i pout ataindre.
Lors plus que devant li nuisoit.
Le visage tout taint avoit Du sanc a son dous enfant cier, Et quant ne se pout plus drecher,  Moult doucement besoit la plache.
Ou il avoit une grant trasse Du sanc precïeux Jhesucrist, Si conme saint Benart le dit.
Hymez est droit que je vous die Des fellons Juïs plains d'envie Qui veoient le dous Jhesus En crois mort, lez bras estendus,  Mez si trez forment le heoient Que pas asovis n'en estoient.
Oëz la cruauté qu'i firent.
Un chevalier ileque virent  Qui avoit la clarté perdue ; Une lance ferree ague Prenoit forment entre sez mainz.
De haut crier ne c'est pas fains :   « Voir, se faus prophete ferroie Moult volentiers, se le veoie, Sy verroie le cuer pourfendre.
Pas ne me vout la clarté rendre  Et lez autrez par lui veoient.
» Lez tirans, qui pas Dieu n'enmoient, Au costé de Dieu apuierent La lance et puis si li prierent  Qu'il ferit fort ; et il feri Si fort qu'a Dieu le cuer fendi.
Sanc et eaue jus devalla Sus ses mains, sez ieux en moullia : 	 Il vit cler, si cria merchy.
Jhesucrist out pitié de luy, Si li octroia vray pardon.
Ausy se du cuer li prion,  Il nous sera misericors.
Le sanc et l'eaue qui vint hors Du costé Nostre Sauveour Donne a sainte iglise vigour  Et abat le faus signagoge.
Trop vous feroie lonc prolougue Se je vous disoie conment.
De lez la croiz out en present  Un homme de moult grant region C'on appeloit Centurion, Si vous diray raison pour quoy : Il avoit cent hommes sous soy.
Bien out lez mervellez veüez Qui grans estoient avenuez.
Quant Jhesucrist vit mort soufrir, Haut dist, qu'i ne s'en pout tenir :   « Cestui qui est ci em present Estoit fieux de Dieu vraiement.
» Mez lez faus Juïs s'en moquoient.
Adonquez d'uzage tenoient  Que quant on menoit gens a mort Au vendredi, fust droit ou tort, Point ne demouroient en crois Apprez vespres, n'estoit pas drois  Pour leur sabat de l'endemain, Mez on leur rompoit tout a plain Lez cuissez pour leur mort haster.
Pillate i fit sez gens aler ;  Aux larrons lez cuisses rompirent	 Qui de coste la crois pendirent.
Mez le dous Jhesus mort trouverent Pour tant sez cuisses n'adeserent  Et par ce point fu acomplie Une chertaine prophezie Que le sains vuellent themongnier, C'est c'on ne devoit pas froissier  A l'agniel de Pasques lez os.
Jhesucrist, pour voir dire l'os, Fut l'agniel de Pasques le jour Pour lez sienz oster de doulour :  En la crois fu sacrifïez Et fort a l'estache lïez.
Adont Joseph d'Arimatie, Qui Jhesucrist ne heoit mie,  Out de son corps avoir grant fain.
Servi out Pillate tout plain ; Pour ses soudees li requist Le precïeux corps Jhesucrist.
Pillate ne l'en vout dedire.
Joseph, qui out duel du martire C'avoit soufert le dous Jhesus, S'en alla chiés Nichodemus  Et li pria sans plus atendre Que Dieu li eidast a despendre.
Et i l'otria volentiers.
N'i vourent appeler le tiers,  Ver la crois douchement allerent.
En mi leur chemin encontrerent Une pucelle belle et tendre Qui portoit un sidone vendre ;  Sen mere out a l'ostel lessie Toute plaine de malladie.		 Joseph li dit : « Suer, vendés moy  Ce cidosne que je sy voy ;  Mis i sera Jhesus le dous Qui sy pent en la crois pour nous.
» Quant la pucelle debonnaire Vit qu'estoit a tel chose faire :   « Je le vous doins sans argent prendre.
» Joseph prent le drap sans atendre.
Ver son ostel vint la pucelle ; Ains qu'elle y fust, ouÿ nouvelle  Que sen mere estoit saine et drue : La bonté li fut tost rendue De ce que n'avoit pas vendu Le drap ou Dieu fu estendu.
Encore le dous fruit de vie La bonté c'on fet pas n'oublie ; En son non al la gent menue Si est a cent doublez rendue :  De ce ne se doit doubter nus.
Lors Joseph et Nicodemus Uu mont de Cauvaire monterent.
Jhesucrist de la crois osterent.
Il estoit vespres, ce m'est vis, Quant Dieu fu juis de la crois mis Mez n'est homme qui vous deïst Le duel que la mere Dieu fist.
Elle disoit : « Eu ! faus Juïs, Mon cher enfant m'avés ochis ; Je le tien mort en mon geron.
Pendu l'avés conme larron,  Si en arés moult grief salaire.
Quel mal li avés veü faire ? Certez onquez ne meffit rien :	 Il vous enseinoit moult de bien.
Pour bien mal li avez rendu.
A tort l'avez en croys pendu.
Hé ! lase mere doulereuse, Je tien chi la cher precïeuse  Que j'ai dedens mez flans portee Toute morte et ensenglentee.
La fauce gent de ma lignie Ont mon enfant mort par envie.
C'estoit mon confort et mez peres.
Sus toutez lez dollentez merez Qui onques furent a nul jour Suis la plus plaine de doulour.
Trez cher fieux, tant que vous vesquistez Plusieurs reconfors me feïstez.
J'ai grant duel au cuer de ma vie.
» Et entretant qu'elle disoit Syfés pallers, elle besoit Moult doucement a son dous filx Le nez et la bouch et lez iex  Et plouroit a sy grant essors Qu'elle li mouloyt tout le corps ; La terre en estoit arousee.
Lors la Vierge bien eüree  Penssoit com son filx out esté Et conment elle l'out porté Et conment elle l'out eü Et sans cher d'omme concëu.
Lors ne savoit elle que dire, Tant avoit au cuer grant martire.
Mez puis disoit elle en plourant :  «  Pour quoy sui ge vive, pour quoy ? Vous estez eslongnié de moy	 Quant vous ne me reconfortez.
Filx, vostre mere regardez ! » Trez doucez gens, je n'en voy pas Qu'i soit au monde sa jus bas Personne qui peüst penser Ne escripre ne deviser  Le grief que la haute roÿne Endura en celly termine Que son filx tout mort regretoit.
Ensevelir ne le lessoit,  Ne le vouloit lesser aller.
Joseph, donc vous m'oëz parler, Estoit homme de noble affaire.
Fet avoit un sepucre faire  Tout nuef, sy conme lors faisoient Lez ricez qui pouer avoient.
Il i cuidoit bien estre mis, Mez tant fu plain de bon avis  Qu'i vout c'on i meïst le corps Qui vendra jugier vis et mors.
Du vergier 	   Le saint sepucre que je dis Estoit en un vergier assis,  Moult plaissant et de bel affaire, Asez pres du mont de Cauvaire.
Un trou y out, fet a compas, Qui est apelé Gorgastas.
Le vergier estoit, tout sans guille, A se temps tout hors de la ville.
Mez maintenant en verité Ill est uu cuer de la cité,  Car quant la ville fu gastee Par lez Ronmains, qui grief soudee Aux desloiaux Juïs rendirent,	 Crestïens puis le reconquirent ;  Pour le saint sepucre honnourer Firent la ville refermer Tout environ le saint sepucre Qui est dous a baisier com chucre.
Joseph se pena ce jour tant Qu'en ce lieu donc je vois parlant Le cors Jhesucrist fu posez.
A son cief se tenoit adez  Et Nicodemus a sez piez.
Plusieurs cuers y out courouciez.
Sus tous lez cuers sa douce mere Estoit plain de douleur amere ;  Sus son filx se lesoit ceoir.
Saint Joham out moult le cuer noir ; Sy avoient lez trois Marïez, Estoient forment esbahïez.
Jhesucrist aromatisserent De l'oingnement qu'il aporterent ; Bien et a point l'ensevelirent.
D'illec en plourant se partirent.
Saint Jeham et la Madalaine Et plussieux autres a grant paine Si enmenerent la Vierge pure, Qui demenoit douleur trop sure,  Droit en la saint Jeham maison : De herbergier estoit saison.
Trez doucez gens, n'en doubtés mie, Il estoit hure de complie  Quant uu sepucre fu couciez Dieu qui pardonne tous pechiez.
A telle heure, c'est chose clere, Fist il son oroieson a son pere,         Quant la sueur de sanc sua  Pour l'aspre mort qu'i redoubta.
Penssons i bien, toutes et tuit, Premièrement a mïenuit,  A prime, a tierce, a medi, Et aux autrez heurez ausi, A nonne, a vesprez, a complie, Devons pensser a la haschie  Que Dieu vout pour nous endurer.
Se nous y vollions bien penser, Passïent et soufrant soions En toutes tribulacions.
Joseph, de quoy orains parlloie, Enchoiez que se meïst a voie Vout courvrir le sepucre saint Ou Dieu fu mis de sanc tout taint.
Entre luy et Nichodemus Mirent une pierre desus.
Les Juïs tout ce regarderent, De grant mauvestié s'apensserent.
A Pillate dirent : « Dous sire, Ce faus lozenguier souloit dire C'au tiers jour resussiteroit.
Trop grant decevance seroit  Se lez truhanz qui le suioient En aucune guise l'embloient Et puis deïssent a tous lez Car il seroit resucitez ;  En erreur le pueple metroient.
Tous ceux et cellez fous estoient Qui creoient en sa parole.
Il ne fu onques a escolle ;  Fieux se faisoit au roy des cieux,	 Mez nouz savons bien qu'i fut fieux  D'un homme qui Joseph out non ; Sen mere moult bien connoisson,  Elle fu de Nazaret nee.
La gent avoit bien enchantee Par l'art au deable d'enfer.
Pas ne se fut lessié tuer  S'i fut fieux Dieu : savoir povon Bien maintenant qu'il estoit hon.
» Quant Pillate lez entendy Enz en l'eure leur respondy :   « Beaus segnieurs, se vous vous doubtez Que du sepucre soit ostez, Gestiez lay ou faitez guetier ; Je ne vous say mieux consellier.
» Lors lez Juïs gardez i mirent.
Mez saciez leur paine perdirent, Car tout aussy que Dieu l'out dit Convenoit qu'i fut sans respit.
Mez au tiez jour resucita.
Autant que Josnas habita Dedens le ventre al la balloine Fu le corps qui out soufert paine  De Jhesucrist uu monuement.
Mez quant fu sen commandement L'ame dedens le corps revint Si soutiement conme il convint,  Sans le sepucre dommagier Ne dezjoindre ne enpirier.
Nous creons et c'est verité Qu'a la sointe nativité  Vout Dieu du cors la Vierge nestre.
Sans lui corrumpre ne mal mestre.	 Aussi issit il com soutieux  Du saint sepucre gracïeux.
Lez mescreans qui le gardoient Si forment endormis estoient C'onques garde ne s'en donnerent.
Lez trois Marïez acheterent  Ongnement ; n'ourent pas desir De granz matinees gesir : Droit au point du jour se leverent.
En oindre le corps Dieu cuiderent  Quant au sepucre sont venues, Lez pierrez virrent remeües.
Un angre virent sus seoir Qui estoit vermel a veoir,       Et estoit sa vesteure blance Plus que noief negie suz brance, Qui leur dit : « Ne vous travelez mie ! Celly que querez n'i est mie  Car voir il est resurecis.
Vecy le lieu ou il fut miz.
Mez, se trouver vous le voulez, En Gallilee le querez.
Sez apostrez le trouveront En Gallilee, s'il i vont.
» L'Evvangille fet mension Que Dieu qui soufry passion  Aprez son resucitement S'aparut tout premierement Devant Marie Magdalaine ; Mez saciez, c'est chose certaine,  Qu'i reconforta la premiere Sa glorïeuze mere chere, Car de lui estoit mieux enmee	 Que nulle creature nee  Et tout aussy savoit il bien Qu'elle l'enmoit sus toute rien.
Le jour de Pasques par sis fois S'aparut le dous roy dez roys.
A la Magdalaine premier S'aparut dedens un vergier.
Mez tantost qu'elle l'avisa A terre a sez piez se jeta.
Baisier li vout par amitié.
Il dit : : « Noli me tangere.
» C'est a dire sans menchonger,  « Ne me veuellez mie atouchier.
» Puis ad trois Marïez ensemble S'aparut Dieu si con me samble.
Et aprés le dous roy dez roys S'aparut a la tierche fois  A saint Pere qui fu mucez En la roche pour sez pechiez.
La quarte fois, ch'est choze clere, A saint Jehan et a saint Pere  S'aparut, qui ensemble furent.
Joie firent quant s'aperchurent.
La quinte fois Dieu qui est fins S'aparut ad deux pellerins  Qui droit en Emaus s'en aloient De Dieu devotement parloient Et de sa cruelle soufranche.
Dieu le fit en senefianche  Que, toutez lez foys que personnez Dient de Dieu parollez bonnez, Il se met en leur conpaignie.
Lez pellerins ne sourent mie             Que ce fut Dieu duquez a tant  C'un pain alla par mi brisant Et il sembla qu'i fut talliez.
Lors furent esmervelliez ;  Cascun d'eux forment s'enclina, Mez ne sourent qué part tourna.
La sizieme foys s'aparut Dieu qui pour nous en crois mouru  A sez apostrez, n'est pas gaz ; Tous i furent que saint Thonmas.
Lez portez fermeez estoient De l'ostel ou il conversoient.
Lors se mist Dieu de paradis En my eux et dit : : « Pax vobis,  » C'est a dire : « Pais soit a vous.
» Dieu leur dit plusieux parllers dous.
Dieu se departy quant li plout.
En saint Thonmas point de gieu n'out Quant aux apostrez vint ariere Et il li dirent la menniere  Que Jhesucrist veü avoient, De quoy moult se reconfortoient.
Saint Thonmas dit ne le creroit Duques a tant que le verroit.
Dieu aux apostrez s'aparu Un jour que saint Thonmas y fu Nostre Segneur parla a luy Et li dit : « Thonmas, mon amy,  Sacez je sui resucité.
En la plaie de mon costé Boute ton doy seürement, Si me creras plus fermement.
» Lors saint Thonmas par grant doussour	 Li dit : « Mon Mestre et mon Segnour,  Benoït soit ton digne non ! » Lors nous donna Dieu un biau don,  Qu'i est vray perez et vray fielx : Il dit : « Benoit soient tous ceulx Qui en moy fermement creront Et mon corps mie ne verront.
»  De la resurecion 	   Droit de la Resurrecion Aduques a l'Asencion, Quarante jours tant fu sa jus Jhesucrist sans monter la sus.
Aux apostres par pluseux fois S'aparut le dous roy des roys Et leur dit que, quant il seroit Lassus en gloire, tant feroit  Qu'enveroit le Saint Esperit Pour eux conforter : il le fit.
Il monta la sus a son pere En la presence de sen mere  Et de sez apostrez trestous.
Jhesucrist ou sont lez biens tous Fit avé luy aussy monter Lez amez qui trest hors d'enfer  Et l'ame du larron ausy Qui en crois li requist mercy ; Pour la mort qu'il out sans deserte Li fu dez cieus la porte ouverte  Et la porte d'enfer fermee, Que jamez creature nee, Se n'est par luy, n'i entrera : Dollent celluy qui i cherra.
Lez apostrez furent en doubte Dusques au jour de Pentecouste	 Que le Saint Esperit descendy  Sus eus.
Lors furent si hardy  C'onques puis ne douterent mort Ne tourment nul qui tant fut fort.
Tous langajez seurent parler, Partout apprirent a aller.
Pour ce dit on, ce m'est avis, : « In omnem terram exivis Sonus eorum,  » c'est a dire Que le son de Dieu Nostre Sire  S'en issi par toute la terre.
Il mirent lors corps en grief serre Pour la foy de Dieu essaucier.
Saint Jaquez mourut le premier,  Celli c'on requiert en Gallisse.
Moult savoit bien faire l'ofice De sainte predication.
Onze ans apprez la pasion  De Dieu qui fit cel et roussee Ot le chief trenché d'une espee.
Saint Pere fu en crois pendus, Le chef aval, lez piez desus,  Et saint Pol en celle journie Ot ausi la teste coupee Par Noiron, qui fut trop divers.
En une crois mis a travers,  Vout l'ame rendre saint Andrieu.
Saint Macias et saint Mathieu Feurent par espeez ocis.
Saint Barnabé fut en crois mis.
Saint Symon et saint Jude furent Frerez ; pour l'amour Dieu moururent : L'un fu de pierrez lapidé	 Et li autre fu decollé.
Saint Jaques, c'on dit le petit, Ot pour la foy moult de despit, Car en prechant la foy de Dieu Fu trebucié d'un moult haut lieu  Si qu'il out la jambe casee ; Mez puis out il cruel soudee Card d'un baston au desresnier L'asonma un faus pautonnier.
Saint Phelipe fu decolés.
Saint Bertelemieu souffry assez : Pour l'amour Dieu fu escorchés ; Et saint Thonmas fu tresperciez  D'un glaive trez pami le corps.
Tous lez apostrez furent mors, Fors que saint Johen, de mort sure ; Si out il mainte grief pointure  Pour exaucier la foy cha jus : Pluseux fois fu souvent batus Et fu mis en huille boullie, Mez Dieu li vout sauver la vie ;  Et si but de venim planté, Mez onques n'en senti grefté.
Sagez clers qui heent difame Dient que est en corps et en ame  Uu dous repos de paradis.
Lez sains apostrez qui jadis Prescerent le saint sacrement Seront au jour du jugement  Sus le trone quant Dieu descendre Voura pour le salaire rendre Aux bons et aux mauvez.
Alors Point ne sera misericors            Les mauvez n'espargnera pas.
Endroit le val de Josaphas Vendra son jugement tenir.
A ce jour la faura venir  Ensamble tout humain lingnage.
La n'aront goute d'avantage Lez gros encontre lez menuz : Quant tous lez sains seront venus  Et lez saintes qui sont en gloire, Lors vuidera la maisson noire D'enfer, quer lez amez dannez Seront au jugement mandez.
Lez deablez lez y meneront ; Dellez, saizïez, se tendront.
Jhesucrist, qui a grant poissance, Moustrera fiere contenance.
Lez cieux ouvreront et la terre, Tous lez corps istront hors de serre ; Lez amez revendront en eulz.
Se jour sera forment crueux,  Car sanz et saintez trembleront.
Hé ! las ; pecheurs que feront ? Et ses dollentez pecheresses Qui confesser ne se vouloient Dez maus qu'en leurs vivans faisoient ? En leur cuers aront grant tristour Car le vray Dieu, conme pastour  Qui sez oaillez bien depart, Lez estrangez metra a part, Lez mauvez d'avesques lez bons.
Dous Dieu, souvent pensions  Quel griefté lez dannez aront ! Le saint fust devant eus verront ;	 Dieu, qui montrera sa rigour,  En luy n'ara nule douçour ;  N'i vaudra senz ne biau parler : Nul ne li pourra riens celer.
Enfer verront desous leurs piez Et lez deablez d'autre lez  Qui forment lez acuseront ; Et de l'autre costé seront Lez maux qu'aront fez en leur vie, Qui diront : « Ne vous lairons mie.
» Lors ne saront qué part tourner.
Dire pourront : « Mal adjourner Veïmez onquez lez journeez Que lez oevres furent braseez  Par quoy soufrons si mortel paine.
» Doucez genz, c'est choze certaine Que, quant Dieu tendra sa sentence, A tous moustrera en presence  Lez tourmens qu'en sa pasion Out pour nostre redemption.
La crois i sera raportee Sus quoy sa cher fu tourmentee.
Combien qu'elle soit departie Maintenant en mainte partie, Trestoute se rasemblera Et plus clere c'argent sera.
Lez angrez la crois soutendront Et au pueple la moustreront.
Lez doucteurs le dïent pour voir, Doute n'en devons pas avoir :  Uu monde n'out onques personne Qui lors ne voie la couronne Que Jhesucrist out sus son chief,	 Qui planté li fist de mesquief.
Si seront lez clous raportez, Qu'ez piez et ez mains out boutez, Et la lanche de coy Longis Le feri au cuer prez du pis.
Lez bons seront mis a part destre Et lez mauvez al la senestre.
Alors Dieu, qui est saint des sains, Mourtera sez piez et sez mains  Et la plaie de son costé En moustrant sine de fierté, Sy com saint Jeraume raconte.
Lez mauvez aront lors grant honte,  Car Dieu leur dira hautement :  « Je vous formay premierement Et puis je vous ay refourmez ; Pour tant que je vous ai amez,  Fut ma cher en la crois offerte ; La porte dez cieux fu ouverte Pour vous recevoir plainement, Mez ouvré avez follement :  Lessié m'avez pour le deable ; Si en arez mort pardurable, Car tourjours mourez en vivant Et vivrez tourjours en mourant.
Alez vous en, ne m'estez nient ; Au deable d'enfer vous rent.
» Mez aux bons dira : « Mez amis, Qui trestous vos cuers avez mis  Es oeuvres de misericorde, La joie des cieux vous acorde.
» Les dannez en enfer yront Ou tout adés Dieu maudiront.
Ne saront alleieurs confort querre.
Toute l'ordure de la terre Chera sus eux, c'est chose voire.
Point ne sera de purgatoire,  En enfer sera tout le mal : La terre semblera cristal.
Mez lez corps qui sauvez seront Ausi grant clarté ieteront  Que le sollail fet maintenant.
Ceux qui ovrent bien maintenant En gardant lez commandemens De Dieu, qui est omnipotens,  Et qui aront compacion De sa cruelle passion Et penseront au jugement Et redouteront le tourment  D'enfer qui est griés et trez viex Et penseront aux biens dez cieux, Avec Dieu aront leur repere, Quer il est si trez debonnere  Que grace leur doura sa jus, Si que la gloire de lassus Sera leur au point de la mort.
Dieu la nous ostroit par son acort !  Amen.
Cy fine la passion Nostre Seigneur Jhesucrist.
.
