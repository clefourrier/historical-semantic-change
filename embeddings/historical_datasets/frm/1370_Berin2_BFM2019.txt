Or vous diray d'Aigres qui fut moult angoisseux de ce que son pere estoit pendus.
Il pourpensa art et engin comment il le peüst avoir ne oster de ce vilain lieu; si vint a sa mere et a sa suer et a Gallopin, et dist que moult estoit courroucié de ce que son pere estoit en si deshonneste lieu, et vraiement il ne pourroit estre que de ce le cuer ne lui fist mal, et que moult seroit courroucié se son pere estoit longuement la, et que mieulx aimeroit a mourir que gaires il y demourast:  "Ha! beaux filz", dist la mere,  "ce n'avendra ja, se Dieu plaist, que vous y alez, car je suis certaine que il est gardé de grant gent qui bien vous pourroient faire ennuy; et se vous estiez pris, il vous convendroit recevoir villaine mort et despite, et je et vostre suer serions honnies et deshonnorees.
Pour Dieu, mon  chier enfant, demourez cy et si pensez de vous garantir et sauver.
--  Dame", se dist Aigres,  "je espoire bien qu'il sera gaitiez, maiz se Dieu me vouloit tant faire de grace que je le peüsse tenir sur Moreau mon cheval et que je en feusse saisiz, je ne m'esmaieroie de riens que moult bien ne leur eschapasse.
Pour quoy, dame, comment qu'il en aille, je ne laisseray a nul fuer que je n'y voise ennuit".
Lors s'en vint Aigres a Morel son cheval, si le aisa ainsi que bon lui sembla; puis prinst un jaune drap et un autre inde, et fist son cheval couvrir si justement que on ne s'en appercevoit de riens, et sembloit estre d'un costé jaune et de l'autre costé inde.
Aprés il fist mettre la selle dessus et se arma de toutes armes, et vestit une blanche chemise, et se arma le plus cointement que il pot onques, maiz tant y ot qu'il estoit a un des lez vermeil comme sanc et a l'autre costé blanc comme nege.
Tout ainsi ordené comme je vous ay dit, Aigres, quant ce vint sur le point de la mienuit, monta sur son destrier et prinst lance et escu, et s'en yssi de son hostel, le plus richement  appareillié que il pot oncques ne sceüst.
Et entour son cheval avoit escalletes d'or qui moult faisoient grant mellodie.
Celle nuit estoit clere et luisant, siques, au passer que Aigres fist parmi la ville, les gens qui estoient sur les tours choisirent le chevalier, si orent grant merveille de lui et de son cheval qui de telle coullour sembloit, ne ilz ne pouoient penser que ce pouoit estre, fors qu'ilz cuidoient tout certainement que ce fust uns fantosmes qui eüst prins fourme humaine, si que tous ceulx qui le choisirent ne se murent de riens, ains se tindrent tous coix et en paix.
Et Aigres passa la ville le plus hastivement qu'il pot, et ala tant que ceulx qui gardoient le corps le choisirent et aperceurent, mais tous furent deceüs, car ilz ne porent penser ne cuidier que ce feust chose terrïenne, ains estoient tous esbahis pour la couleur du cheval jaune, car ilz n'avoient maiz veü cheval de tel poil.
Et Aigres aloit et venoit par devant eulx moult noblement, et ceulx en avoient grant merveille, pour ce que le chevalier ne le cheval ne leur sembloit mie de telle couleur a l'aler comme au revenir, et avoient grant mellodie du son des sonnettes, si que nullement leurs cuers ne leur pouoit absentir que ce feust humaine creature.
Et Aigres cheminoit et aloit doulcement, et tousjours regardoit comment il pourroit avoir  lieu et espace par quoy il peüst saisir son pere.
Tant ala sus et jus tout serreement, qu'il s'en vint aux fourches pour sa besoingne avancier.
Et quant il vit son coup et son point, il s'aproucha et puis tira son espee et en coupa la hart de quoy il estoit pendus, et le reçut par devant lui et atant se mist au fouyr, tant comme cheval pot randonner.
Et quant les gens qui faisoient le gait virent l'aventure, si furent engrant de rescourre le corps et fouyrent aprés Aigres vistement, mais pour neant se traveilloient, car Morel de l'aÿmant, son cheval, s'en aloit de si grant randon que ceulx qui faisoient le gait l'orent perdu en l'eure, et se fery en la forest ou l'ermite demouroit.
Et quant ceulx qui gaitoient virent qu'ilz ne le pourroient rataindre, si furent moult dolens et courrouciez pour la doubte de l'empereur et pour la mauvaise garde qu'ilz en avoient faicte.
Et d'autre part ilz estoient en grant esmay que cellui pouoit estre, qui le corps leur avoit tollu.
Mais ilz ne porent oncques veoir ne entendre que ce ne feust chose esperituelle, et nonpourquant ce ne les pouoit apaisier, ains estoient a grant meschief de cuer et disoient:  "Las! chetif, que ferons nous? Tous serons honniz et destruiz, se nous alons a l'empereur, car nous ne lui savrons rendre nulle raison bonne du corps que nous avons ainsi perdu; pour quoy  il en mettra toutes les coulpes sur nous et dira que nous avons consenti a la robatoire".
Lors y en avoit un de ceulx qui avoit gaitié a destre, qui estoit niepz a l'empereur et avoit nom Frotogairés; cellui laissa le dementer et commença a laidengier ceulx qui estoient de la part senestre, et dist:  "Seigneur, par ma foy, vous avez mauvaisement exploitié, car par vous est le corps emblé pour ce que vous avez folement gaitié; si le diray a mon oncle l'empereur, car je sçay bien que vous dormiez au point que vous deviez gaitier, si en prendra mon oncle vengence".
Quant ceulx de la partie senestre oÿrent qu'ilz estoient ainsi laidengié et que on vouloit mettre le blasme sur eulx, si furent plus courroucié que devant et dirent a Frotagaret que de la villenie qu'il leur mettoit sus il mentoit parmi les dens, comme mauvaiz traïstre qu'il estoit.
Quant il se oÿ ainsi villainement desmener, si ot tel maltalent que a pou qu'il ne enraga, dont dist a ses compaignons:  "Avez oÿ le grant oultrage que ces traïstres m'ont fait et dit.
Pour verité dire, par ma foy, je suis prest de monstrer en une heure de jour, contre le plus preu et le plus hardi de leur partie, que par eulx et par leur consentement nous avons ennuit perdu le corps, et osteray nostre partie de deça de  blasme et de villenie.
Et ilz en seront destruit comme traïstre mescreant, que nous et mon oncle ont desloyaument et faucement trahy".
A ces paroles entendirent ceulx de l'autre partie, par quoy ilz furent tellement aïrez et esmeüz qu'ilz coururent tous sus au nepveu de l'empereur et le menacierent a mort, mais sa partie lui aida viguereusement.
Adonc y ot fiere bataille et orrible, et faisoit chascun le pis qu'il pouoit de son compaignon mettre a mort; et se combatirent tellement que d'eulx tous il ne demoura que cinq en vie.
Et atant je vous en laisseray a parler, si vous compteray d'Aigres qui oncques puis ne fina de courir depuis qu'il ot despendu son pere, jusques a tant qu'il vint a Moreau l'ermite, et lui requist, pour Dieu et pour charité, qu'il voulsist le corps son pere enterrer et aidier a enfouir; et le preudomme lui aida moult benignement.
Et lors que le corps fu enterrez, il bailla au preudomme ce dont il estoit paré et appareillié, et le cendal dont son cheval estoit envellopé.
Et puis prinst congié du preudomme, si se mist au retour et vint a Romme, non mie par le chemin ou il estoit alé, mais par autre, ne il n'encontra homme ne femme en toute sa vie, jusques a tant qu'il vint a son hostel.
Et quant il fut entré ens, il ne trouva pas ses gens dormans, ains les trouva a grant meschief, lamentans et plourans, car ilz ne cuidoient jamaiz  veoir Aigres sain et sauf, ne ilz n'avoient jamaiz nulle esperance qu'il deüst retourner.
Et quant Aigres vist sa mere plourer, si la reconforta et dist:  "Mere, or vous apaisiez, car Dieu mercy, j'ay mon pere rescoux et miz en terre, et si ay moult bien achevé mon entente a l'aïde de Nostre Seigneur".
Cleopatras et Rommaine orent moult grant joie quant elles entendirent que leur seigneur estoit delivré du pouoir de l'empereur, et furent auques apaisees de leur mesaise, et atant elles s'en alerent reposer, car moult grand mestier en avoient.
Et Aigres et Gallopin s'en alerent reposer et apuyer aux fenestres devant une haulte loge; si regarderent amont et aval parmi les rues de Romme, car le temps estoit bel et cler.
Et ainsi qu'ilz estoient au sery et regardoient le temps, ilz entroÿrent un cry d'omme qui moult estoit angoisseux et a grant meschief, et s'escrioit:  "Las! chetif, que feray je, que deviendray je, se Dieu ne m'aïde"?   Tant alla cellui criant qu'il vint a une place qui estoit assez prez de la maison Aigres; la endroit le rataingnirent cinq hommes qui le chaçoient pour le tüer et le menaçoient de mort.
Et cellui qui estoit seul, si les doubta: si n'est mie de merveilles, car il estoit griefment navrez, dont il estoit moult angoisseux.
Et nonpourquant il ne vouloit mie encores mourir, pour quoy, quant  il vist qu'il ne pouoit plus fouir et qu'il le convendroit la endroit mourir, se il ne se pouoit deffendre, il prinst cuer, si se deffendi fierement vers eulx, et du premier coup qu'il frapa sur eulx, il en abati un tout mort; dont l'assaillirent les autres par grant maltalent, si que moult le dommagierent du corps.
Mais il se deffendi si viguereusement du corps que deux autres en occist; et quant les deux autres virent qu'ilz ne le pourroient mettre au dessoubz et que leur force n'y valoit riens, ilz tournerent leur dos et commencierent a fouir dolens et courrouciez.
Et quant cil perçut que ses adversaires estoient desconfiz, si prinst hardement et les enchassa tant qu'il en ataingnist l'un et l'occist, et l'autre lui eschapa par ce qu'il s'enfouy grant aleüre.
Et quant cil qui estoit navrez vist qu'il estoit eschapé de ses ennemiz, si s'en repaira en la place ou la bataille avoit esté, et descendi de son cheval et osta l'escu de son col et se assist pour lui reposer, dolent et courroucié, et se dementa en telle maniere et dist ainsi:   "Helas! helas! mere dolente, bien sçay que jamaiz ne me verrez.
Helas! beau pere, comme vous avrez le cuer courcié, quant le terme sera venu que vous cuiderez vostre filz veoir.
Ha! mere, pour quoy ne savez vous ceste occasion pour quoy je muir et comment.
Et nonpourquant je ne le vouldroie pas, car trop avriez de destresce.
Helas! se je peüsse vivre  encores trois ans seulement, par quoy je peüsse estre retourné en mon païs, j'en mourusse plus liement.
Et puis que Dieu ne le veult, il le me convendra souffrir".
Tout ainsi se dementoit le chevalier, et Aigres qui moult bien l'entendi, si en ot moult grant pitié de lui, si desira moult de savoir qui il estoit et feust moult voulentiers alé a lui, se ne feust pour la doubte qu'il avoit, car il pensoit que s'il estoit la trouvé a celle heure, que on le pourroit encouper.
Adonc il volt Gallopin envoier, maiz il se ravisa et dist qu'il y avroit peril.
En la fin, il prist en propost que il y envoyeroit sa suer; si vint au lit ou elle estoit couchee et l'esveilla et lui dist:  "Doulce suer, or vous levez et venez ça jus a moy, car je vueil parler a vous a conseil".
Et celle qui craingnoit et aimoit son frere, se hasta de lever et vint a lui le plus tost que elle pot.
Puis la prinst Aigres par la main et lui dist:  "Belle suer, allez et me prenez trois ou quatre aulnes de toille blanche, si la portez a ce chevalier la dehors, qui est acouté sur son escu, car il est durement navrez, dont c'est grant dommage, car il est vaillant chevalier et hardi, selon ce que j'en ay veü; si seroit grant doulour s'il mouroit ainsi.
Suer, or y alez tost, si lui aidiez et lui demandez qui il est et dont il vient et comment il a a nom; car pas ne le congnois, dont trop me poise.
Et s'il advient qu'il demande qui vous estes, si lui dictes que  vous estes une femme legiere et d'estrange terre; et quant vous avrez son estre aprins et entendu, si revenez a moy sanz targier".
Atant Romaine s'en parti et vint au chevalier tout souef, sans lui noise faire, mais il estoit un pou estourdi pour le travail qu'il ot eü.
Et Rommaine lui mist moult doulcement la main sur le chief, dont le chevalier ot grant paour, si la volt ferir, quant Romaine parla et dist:  "Sire, pour Dieu mercy, sachiez que je suis une femme qui ne suis pas cy venue pour vostre ennuy ne pour vostre dommage, ains suis une povre creature d'estrange terre et sanz amis, qui, pour gaigner ma soustenance, me suis a folie faire mise de mon corps.
Or avint que maintenant m'en venoie de mon deduit, si vous vy cy seul et a mesaise, si me suis aprouchee de vous pour vous aidier et conforter, se je savoie ne pouoie.
Et vez cy un drap de lit que a mon corps j'ay gaingné, si vous pry, sire, que voz plaies en soient lïees et bandees, s'il vous plaist".
"Damoiselle", dist le chevalier,  "je avroie bien mestier de mes plaies bender, mais nonpourquant je ne vueil riens du vostre, car il ne appartendroit pas que j'en prenisse, s'il ne vous estoit guerredonné.
Et je voy que n'ay pouoir de vivre, pour quoy je ne le vous pourroie merir, si seroit paine gastée.
Et d'autre part, se je garissoie, il ne me vauldroit riens que je ne feusse miz  a mort, car je sçay bien que l'empereur mettroit les coulpes sur moy du corps qu'il nous avoit commandé a garder, et avecques ce je lui ay occiz son nepveu.
--  Ha! sire, pour Dieu, ne vous desconfortés mie ainsi, car moult de choses pourroient avenir, par quoy vous pourriez eschaper".
Tant fist Romaine par paroles que le chevalier souffry ses plaies a bender, et elle lui benda bien et faitissement et puis si le mist a raison et lui dist:  "Sire, se courroucier ne vous cuidasse, je vous demanderoie une chose.
--  Ma chiere amie", dist le chevalier,  "vous le pouez demander sceürement, car sachiez en verité que ja riens ne vous celleray.
--  Sire", dist Rommaine,  "or me dictes doncques qui vous estes, car je le desire moult a savoir.
--  Par ma foy, damoiselle, vous m'avez telle chose demandé que pour riens ne le deïsse a nulle personne, se ne cuidasse mourir ou demourer en vie, mais je voy bien et sçay que je suis pres de la mort, et si ne l'ay mie desservy, si comme Dieu scet.
Et puis qu'ainsi est que je ne vous puis guerredon rendre de vostre service, au moins vous diray je ce que vous m'avez demandé.
Maiz tout avant je vous prie par courtoisie que tout ce que je vous diray soit secret".
"Damoiselle, je vous dy pour voir que il a bien vint ans ou plus que j'ay cy aval demouré entour l'empereur.
Maiz je vous dy que je fuz nez en Constantinoble et suis heritier de l'empire.
Car l'emperiere m'engendra et est mon  pere, mais il me fist forjurer le païs toute sa vie, pour une chose que je fiz contre sa voulenté; et puis me aidierent tant les barons devers lui qu'il me fist grace que je pourroie retourner ou paÿs quant .XXV.
ans seroient passez.
Et combien que mon pere m'enchassast, si ne me heoit il mie, et moult durement s'en repenti; mais il y ot assez grande occasion pour quoy il le fist, et vous diray comment, doulce amie.
Il avoit ou royaume mon pere un larron qui nuit et jour faisoit grant planté de mal aux povres gens, et en venoient souvent les plaintes a l'empereur mon pere, tant qu'il fist son serement que, se il le pouoit prendre ne tenir, il le mettroit en telle prison dont jamaiz a nul jour il n'istroit; car il ne le vouloit pas faire pendre ne ardoir, pour ce qu'il eüst plus lonc torment.
Or avint que on le quist tant qu'il feust trouvé et pris, et le fist mettre mon pere en une fellonnesse et mauvaise prison fermee et jura que, s'il estoit hors mis, que cellui par qui il ystroit, il seroit destruit.
Cellui lierre fut emprisonnez, et bailla mon pere les clefz a ma mere pour les garder.
Et adonc je estoie de jeune aage et n'avoie que cinq ans; si advint un jour que je aloie traiant de mon art, ainsi que enfans font, et traÿ du costé ou la chartre estoit, ou le larron estoit emprisonnez.
Et advint, ainsi que Fortune le  volt, que je traÿ mon boujon dedens la prison par un trou qui estoit en ladicte prison, dont je fu moult courrouciez.
Lors vins au pertuis et demandé au larron mon boujon et qu'il le me baillast.
Et cil qui estoit malicieux me dist que avant il avroit les clefz de la prison, et moy qui fu convoiteux de avoir mon boujon, vins a ma mere et lui emblay les clefz de la prison comme fol, si les portay au larron et deffermay l'uis ainsi qu'il m'enseigna.
Et le larron tantost s'en yssi et s'en foÿ pour lui sauver".
"Celle chose ne pot pas estre longuement celee que le larron s'en estoit fouyz, mais on ne sçot comment, fors que on trouva l'uis de la prison ouvert et deffermé, si mist on le blasme sur ma mere et disoit on que c'estoit par lui, pour les clefz qu'elle gardoit.
Adonc manda mon pere ses barons pour la jugier, mais il fut sceü et trouvé que je l'avoie fait, pour ce que je l'avoie ja dit en plusieurs lieux.
Et quant mon pere le sçot, si fut moult courroucié et me volt faire mettre a mort, mais les barons prïerent tant mon pere que il me laissa demourer en vie, par ainsi que je seroie banni de son païs toute sa vie; et puis aprez me fist on tant d'aventage que je  pourroie revenir au païs aprés .XXV.
ans, et avant que je partisse, ilz me tindrent et advouerent tous pour leur seigneur.
Et au departir, pour ce que j'estoie de jeune aage, on me commanda en garde a un serf du païs, mais la endroit il fut afranchiz, et lui bailla mon pere cent mars de fin or.
Et de tant firent ilz que nices qu'ilz ne me baillerent a un bon maistre qui eüst esté de bonne extracion et de bon courage, qui m'eüst amé et tenu chier.
Car cellui fut faulx et mauvaiz et ne me fist oncques ne foy ne loiauté envers moy, ains me fist tant de mal et d'ennuy en tant de manieres, que je ne le pourroie ne savroie dire ne deviser bonnement".
"Premierement il me fist fiancier que a nul homme je ne diroie mon lignage ne mon païs ne qui filz je estoie.
Aprés ce, il me fist estre son garçon a pié et moult villainement me demena, et me batoit et laidengoit.
Damoiselle, ainsi que vous oëz, fuz je miz du hault au bas et de joie en tristesce et tousjours m'est alé et va de piz en piz, tant que je fu en sa compaignie, et ne m'en osoie ne savoie a qui plaindre.
Quant je fuz un pou grant et fourni, le traïstre me mist a un mestier dont neant ne savoie, car il m'envoioit au bois garder ses chievres et ses moutons; maiz chascune nuit, quant je revenoie a l'ostel, j'en avoie perdu deux ou trois, dont j'estoie batuz  et formenez.
A ce point estoit le glout sire du païs ou nous demourions, car il l'avoit acheté du grant avoir que on me donna, et avecques, cellui qui le vendi lui donna a moullier une sienne fille, dont ce fu dommage et pitié, car elle estoit bonne, belle, gentilz, sage et debonnaire, si que, quant elle veoit qu'il me batoit et formenoit, elle en avoit grant pitié, et moult en estoit courroucee, et souventes foiz elle fu ferue, batue et laidengee pour l'amour de moy".
"Or avint un jour que je m'en fuz alez au bois ainsi comme je avoie acoustumé, si me souvint du bien et de l'onnour que je avoie perdue.
Si en fuz moult courrouciez et doulent; si me commençay a plaindre et a dementer en plourant et souspirant, et regretoie mon pere, ma mere et mon linage, et maudissoie mon aventure qui tant m'estoit dure et fellonnesse.
Et ainsi que je me dementoie, je viz le larron que je avoie delivré de la prison mon pere, qui s'embati sur moy et avoit grant foison de pors, et quant il me oÿ, si s'arresta et escouta que je disoie.
Et quant il entendi que je estoie cellui qui l'avoie delivré de peril et miz hors de prison, il ne ouvra mie comme larron, mais comme homme de bonne part, car il vint a moy et me salua et me dist qu'il m'osteroit de celle chetivité et de cel ennuy.
Lors me prinst et enmena avecques lui et vendi chievres et pors, dont il fist moult grant  argent, et puis venismes en ceste cité ou il avoit riche mansion, grant meuble et bon heritage, et de tout ce il me fist seigneur et maistre pour faire du tout a ma voulenté.
Puis parla tant au seneschal de l'empereur et tant lui promist et donna que le seneschal lui ot en convenant que, quant je vendroie en aage, il m'adouberoit chevalier.
Et pour ceste chose faire pour moy avancier, le preudons vendi et despendi tout le sien et tellement qu'il ne lui demoura riens, et se parti de Romme povres, et oncques puis n'en oÿ parler.
Et je demouray avec le seneschal et le servy tant qu'il me fist chevalier, et en celle annee monseigneur mourut, si demouré sanz seigneur, et depuis ce, Dieu mercy, j'ay vescu a grant honnour puis ça, puis la.
Et sachiez, damoiselle, que j'ay a nom Orchas, si vous prie et requier par courtoisie que par vous il ne soit mie revellé.
Et pour l'amistié que j'ay trouvee en vous, vez cy un petit annellet d'or que je vous donne; et sachiez que ma mere le me donna afin que, se je lui vouloie riens mander nouvelles de moy, que cel annel lui feïst enseignes de moy; si le ay gardé jusques a maintenant.
Et si ay la moitié d'un annel que le bon larron me bailla a son departement, afin que, se jamaiz nous pouyons retrouver ne veoir l'un l'autre, ou  que nous voulsissions mander aucunes besoingnes l'un a l'autre, que ce feust l'enseigne plus certaine.
Mais bien voy qu'il ne me peut avoir mestier, sy le vous donne pour vostre service, car je n'ay icy plus or ne argent que je vous peüsse donner; et s'ainsi est, damoiselle, que vous alissiez ou païs ou je fus nez, je suis certain que, pour cellui annel que ma mere me donna, vous seriez amee et chier tenue et grant bien vous en pourroit avenir.
Doulce amie, or vous en alez a Dieu qui vous gart, car il sera maintenant grant jour".
A tant Rommaine prinst les anneaulx, si s'en parti du chevalier a son congié, si s'en vint a Aigres son frere, si lui compta tout ce qu'elle avoit oÿ et entendu d'Orchaz; et le chevalier remest a grant meschief.
Et quant ce vint le landemain, cellui qui d'Orchaz estoit eschapé vif, si vint a l'empereur et lui compta mot a mot comment et en quelle maniere le corps estoit perdus et ainsi que cellui qui le print les deçut.
Aprez il lui compta comment il s'en estoient vengiez a eulx mesmes, pour le courroux qu'ilz en avoient eü, et dist que de touz ceulx qui avoient guetié le corps, il n'en estoit demouré en vie que lui et Orchaz.
Oncques cellui ne laissa riens a dire a l'empereur de tout ce qu'il leur estoit avenu, mais de tant ala hors voie de ce que il dist que Orchaz avoit tout ce fait et pourchacié.
Adonc commanda l'empereur isnellement que on quesist Orchaz tant que il feust trouvé, et que on l'amenast devant lui.
Grant planté de gens y alerent pour le querir, si fut legierement trouvé.
Lors l'amena on devant l'empereur, triste, dolent et mesaisiez de ses plaies, et si l'avoient les gloutons desarmé.
Et quant Orchaz fu devant l'empereur, cil qui premier l'avoit occupé de ce fait, sailly avant et dist:  "Sire empereur, je vous dy vraiement que ce chevalier, qui cy est, a occiz Frotogaret ton nepveu, et encores a il pis fait, car le corps que tu nous commandas a garder nous l'avons perdu par lui.
Et bien sçay certainement que il pourchaça la traïson par quoy le chevalier l'embla.
Et s'il est tel qu'il le vueille denïer, je suis tout prest de lui faire recongnoistre qu'il est ainsi que je dy".
Le glout parloit hardiement pour ce qu'il savoit bien que le chevalier n'estoit mie en point; et Orchaz si ne respondi mot, pour ce qu'il savoit bien qu'il n'avroit nullui de sa partie.
Dont l'apella l'empereur moult aïreement et dist:  "Vassal, venez avant.
Il convient que vous me rendez raison de mon tresor et du larron, avant que vous me eschapez, et de mon nepveu que tu m'as tüé et occiz".
Lors se tut Orchaz tout  coy et l'empereur dist par grant despit:  "Seigneurs, regardez de ce glouton qui ne me daigne respondre a chose que je lui die ne demande.
Par ma foy, il me prise moult petit".
"Ha! sire", dist Orchaz,  "ne vous ennuit; car, se m'aïst Dieux, je ne le faiz mie par desdaing ne par despit, ains me taiz pour ce que je voy que vous estes courroucié contre moy et que chascun est engrant de moy grever.
Si sçay bien que ma parolle ne me vauldroit riens, et pour ce me vault il mieulx taire que parler; mais se j'eüsse court egalle, je monstrasse bien ma raison".
Dont dist le roy a ses barons:  "Je vous pry que vous me faciez droit jugement de Orchaz, selon l'oultrage qu'il a fait du larron dont il m'a dessaisy, et de mon nepveu et de mes hommes qu'il a occiz.
Je vous requier que vous en disiez et faciez tout le plus droit jugement qui se pourra faire".
Lors dist Orchaz:  "Pour Dieu, or m'entendez, seigneurs, s'il vous plait.
L'emperiere est meü et courroucié contre moy, mais sachiez que c'est sanz raison, car oncques riens ne lui meffiz.
Voir fu que je fu commiz a garder le corps et plusieurs autres avecques moy, mais, par ma foy, s'il est nul qui vueille dire qu'il fust par moy tollus ne emblez, vez cy mon gaige; et  m'en deffendray, que je n'y ay coulpe, mais que je puisse avant garir de mes plaies.
Et de voz hommes, sire, qui sont mors, sachiez que l'esmute en fut par vostre nepveu, et ce que j'en ay fait a esté pour ma vie sauver, et ce offre je a prouver".
Adonc sailly avant cellui qui avoit fait sa plainte d'Orchaz, et presenta son gaige au roy pour faire sa bataille, et donna bons pleges de revenir au jour; mais Orchaz ne pot trouver en nulle maniere qui le voulsist plegier, ains lui faillirent grans et petis, et oncques, pour besoing qu'il eüst, ne volt dire qui filz il estoit et si l'eüst dit, il eüst esté deporté et honnoré.
Et quant le roy vist que il n'avoit nul plege, si le fist mettre en obscure prison; mais tant lui fist le roy de courtoisie qu'il le commanda a faire garir ses plaies.
Puis que Orchas fut miz en prison, l'empereur, qui n'estoit mie en paix de cuer, si manda les .VII.
sages et leur dist:  "Seigneurs, bien avez oÿ comment j'ay mon tresor perdu et si n'ay eü conseil ne aïde de vous ne de vostre sens, de quoy vous devez estre moult honteux quant vous ne m'en savez adrescier, car bien sçay que la nouvelle en espandra par plusieurs païs, si en serez moquez et escharniz.
--  Sire", dist l'un des .VII.
sages,  "nous n'y avons point de honte, car nous ne sommes pas devins, maiz se le larron eüst esté prins en vie, adonc nous en deüst on blasmer, se nous ne vous sceüssions conseillier.
Et  nonpourquant, si comme je espoir, se il eüst esté nez de Romme, et qu'il y eüst manoir, on a ou corps fait tant de despit et de vice qu'il ne peüst estre que aucune ame de son amistié ne s'en feust mellee; mais il ne puet estre ne je ne puis croire, quoy que Cicero en ait dit, ne quoy qu'il ait veü es estoilles, que oncques le larron feust demourant a Romme.
Et s'il est ainsi qu'il en fust, je suis certain que plus avant on n'en savra, car cellui qui est de son conseil est sages et subtilz de lui garder.
Et nonpourquant",  dist il, "je loeroie qu'il enqueïst par toute la cité de Romme, s'il y a nul cheval suant, si sache l'en de quoy ce vient, et se l'on n'en scet montrer bonne raison et apperte, si soient ceulx de l'ostel prins et arrestez et les face l'on contraindre".
Adonc parla cellui qui Orchaz avoit encoupé et dist:  "Se m'aïst Dieux, seigneurs, le cheval sur quoy cellui estoit montez qui le corps emporta, estoit legier a congnoistre, car il estoit jaunes, ne je n'en vy oncques nul tel; par quoy, s'il est en la cité, bien croy qu'il sera congneüz.
Et d'autre part on pourra legierement savoir qui il est par les gaittes qui en ceste nuit ont guetié, car s'il ala ne vint par la cité, ilz le porent bien percevoir".
Dont furent les gaites mandeees et elles y vindrent; si leur demanda on se ilz avoient veü tel cheval.
Aucuns disoient que ilz  en avoient veü un jaune, et un vermeil chevalier dessus; et les autres disoient que le cheval fut indes et le chevalier blanc.
Et de ce se leva un descort et une grant noise entre eulx parmi la salle, et estrivoient grandement l'un contre l'autre ne point ne s'en pouoient accorder.
Tous ceulx qui environ eulx estoient, qui leur ooient jurer et estriver, tindrent ce comme fantosme et, se ce n'eüst esté pour l'empereur, ilz eüssent tout tourné a fable.
Maiz l'empereur se courrouçoit et tormentoit et juroit que mieulx aimeroit que la cité de Romme feust arse que la certaineté n'en feust sceüe et enquise et que vengemens n'en feust prins.
Et sur ce on envoia par toute la cité de Romme pour querir le cheval, mais pour neant se traveillerent; jamaiz ne l'eüssent trouvé, car Moreau estoit de telle nature que pour travail nul il ne suoit point.
Et quant l'emperiere vist ce, si fut moult courroucié et enflé et les .VII.
sages furent moult honteux et esbahiz, pour ce que ilz ne pouoient faire ne dire chose qui a l'empereur peüst plaire ne qui le peüst apaisier ne valoir a ceste besoingne.
Et sur ce, chascun se party de la court, sanz jamais avoir esperance que la verité en feust sceüe.
Et adonc cuida Aigres estre delivrez et eschapé du grant ennuy ou il avoit esté encheü, et se asseüra en ce qu'il cuida que la queste en deüst atant demourer.
Mais ja vous diray qu'il en avint depuis.
L'emperiere de Romme si  avoit un nain bossu et mal fait qu'il tenoit moult chier, et aloit le nain et venoit partout ou il savoit que l'empereur estoit, sanz contredit, ne ja ne feust l'empereur a si privé lieu que le nain n'y alast tout a sa voulenté.
Si advint que ce nain a qui Dieu doint male aventure, encontra l'empereur a un soir tout a son plaisir, si le mist a raison.
Mais ainçoiz que je vous en die plus avant, je vous compteray un compte par lequel vous entendrez la matiere doresenavant plus legierement.
Il fu jadiz ancïennement acoustumé en la cité de Romme, ainçois que crestïenneté fust estoree, que, quant un homme avoit femme ou amie et il advenist qu'elle mourust avant lui, il faisoit faire une ymage a son semblant, le plus proprement que il pouoit; et se l'omme mouroit avant, la femme faisoit faire le semblable; et mettoit on ces ymages en un moult riche lieu et noble qui ad ce estoit ordonné, si que, en la fin, il en y ot tant que tout le lieu en estoit avironné et encloz.
Et vous dy que ces ymages estoient richement acesmees et adornees d'or et d'argent, selon la richesce ou la puissance de chascun, et avoient d'usage que chascun et chascune venoit a son ymage souvent et nommeement au jour de feste qu'ilz devoient cultiver.
Si se deduisoient et confortoient en ces ymages regarder et y mettoient  toutes leurs ententes en elles honnorer et servir.
Mais quant il advint que celles gens se convertirent a la loy crestïenne, ilz laissierent leur folle erreur par la dotrine qu'ilz orent, et se mirent a bien faire et osterent leurs melancolies de ces ymages, ne plus n'en furent engignez.
Et lors fust commandé et enjoint des souverains que les ymages feussent ostees des capitols ou que chascune fust deffiguree.
Adont n'y demoura ymage nulle qui ne feust deffiguree du visage ou d'autre membre de dessus lui.
Et quant le Deable vist qu'il perdoit ce qu'il avoit conquiz, si se tint a deceü, par quoy il se commença a subtillier et a penser comment il les pourroit engigner.
Si advint que, quant ces ymages furent desmembrees, ainsi que vous avez oÿ, elles demourerent ou Capitolle comme devant, et y venoient jouer et esbanoier les Romains de divers jeux, pour eulx deduire et soulacier; et le jeu que plus maintenoient adonc estoit luitier, et non mie ainsi comme on fait ores, car en ce temps ilz se despoulloient tous nudz et se oingnoient d'uille par les mains, par les cheveulx et par tout le corps.
Or advint que les Rommains estoient la assemblez une foiz pour luitier, et la estoit le nain dont je vous ay parlé.
Si advint adonc qu'il y avoit un Rommain qui avoit luitié et avoit abatu cinq autres, pour quoy il se gloriffioit moult et se tenoit tout nu enmy  la place, si s'escrioit moult orgueilleusement:  "Qui veult luitier, si viengne avant".
Mais il n'en y ot nullui qui ne le ressoingnast, et longue piece fut ainsi que nul ne s'i osa enhardir de luitier.
Et s'en feust alé a celle foiz, quant un chevalier y vint, qui avoit grace d'estre le meilleur et le plus courtoiz de tout le païs, et estoit filz a un des .XII.
pers de Romme.
Ce chevalier estoit jeune et legier, si lui fut aviz que puis qu'il s'estoit la embatuz, que ce lui seroit honte s'il ne luitoit, et dist qu'il luiteroit.
Adonc se despouilla et demanda de l'uille, si se oingnit ainsi qu'il estoit acoustumé a faire.
Quant il se fu bien apareillié, si regarda en son doit et choisi un annel que sa femme, qui estoit bonne dame, lui avoit donné; pour quoy il avoit doubte de le perdre, et lui estoit adviz que, s'il le laissoit en son doit, qu'il cherroit legierement, pour l'uille dont il estoit oint.
Or escoutez comment le Deable estoit en grant agait pour Rommains decevoir, ne nul repos il n'avoit de subtillier comment il les peüst decevoir.
Le chevalier qui avoit perçut l'annel en son doit, l'osta vistement et vint courant a l'une des ymages qui la estoit et qui moult richement estoit aournee en semblance de femme et avoit sa main estendue.
Ce chevalier prinst l'annel et le bouta ou doy de celle ymage, pour garder tant qu'il eüst luitié; et au bouter il dist ainsi par gaberie:  "De cest annel te espoux".
Et atant,  sanz plus dire, il s'en vint a son compaignon qui l'attendoit, maiz ilz n'orent gaires fais de tours quant cil qui le pris du champ avoit eü celle journee, fut abatu de droite luite; par quoy le chevalier ot grant joie, car il ot l'onnour de tous a celle foiz et demoura en la place, que nul n'osoit venir contre lui.
Quant le chevalier ot attendu grant piece, pour savoir se nul vendroit avant, et quant il vit que nul n'y venoit, il s'en acouru lieement a l'ymage et cuida prendre son annel; mais elle avoit le poing si fort clox que on en pouoit avoir l'annel.
Adonc fut le chevalier bien esbahiz et ot grant paour, et se merveilla moult que ce pouoit estre; et nonpourtant il n'en montra oncques semblant, car il doubta que, se les gens l'eüssent aperceü, qu'il ne se feussent moquez de lui; et pour ce aimoit mielx a perdre l'annel.
Atant se partit le chevalier de l'ymage et fu appareillié un mantel qu'on lui geta sur lui, et sur ce, chascun s'en vint en son hostel.
Ainsi que vous avez oÿ, retint l'ymage l'anel du chevalier qui estoit appellé Grinus, et son pere avoit nom Drians.
Lors que Grinus fu revenu en sa maison, sa femme vint a l'encontre de lui et lui fist moult grant joie, car elle avoit ja oÿ la nouvelle qu'il avoit eü le pris de la feste, si  en estoit moult durement liee et joieuse.
Et Grinus si estoit moult durement pensiz pour son annel, maiz oncques il n'en fist mencion a sa femme, ains demenerent tout le jour joie et deduit.
Et quant le vespre fut venu, le chevalier se ala couchier avec sa femme, et ainsi qu'ilz cuiderent approuchier l'un a l'autre pour baisier et pour acoler, ainsi comme Nature les semonnoit, ilz ne se donnerent oncques garde que l'ymage se mist entre eulx deux gisant.
S'il furent adonc moult esbahy, ce ne fu mie merveilles, et la dame si ot assez plus grant paour que n'ot le chevalier, et cria moult esfreement et dist:  "Sire Dieu, que puet cy estre qui cy gist?   --  Dame",  dist le chevalier, "ne vous effraez, car nous savons que c'est".
Dont appella Grinus sa mesgnee, et deux sergens y vinrent atoute la lumiere et entrerent en la chambre et demanderent a leur seigneur qu'il vouloit; et le chevalier ne leur volt mie dire l'aventure, ains leur dist qu'ilz laissassent de la lumiere en la chambre et puis s'allassent couchier.
Cilz s'en partirent atant, qui durement estoient esbahy pour quoy leur seigneur les avoit apellez si en haste, et si n'avoient veü ne trouvé en la chambre se bien non.
Sur ce, les varlez se couchierent, et le chevalier et la dame demourerent en leur lit, qui rien n'y virent, car tant comme ilz estoient hors de voulenté de desvoier, ilz ne veoient ne ne sentoient riens qui les deüst effraer, mais  si tost comme le desir naturel les faisoit raprouchier, l'image qui avoit l'annel en son doy se remettoit ou millieu d'eulx.
Et quant ilz sentirent l'ymage revenue, si eurent plus grant paour que devant et tellement que par un pou qu'elle ne perdi son sens, et getta un moult orrible cry.
Mais Grinus la reconforta et lui defendi a faire noise et regarda vers l'ymage et vist qu'elle avoit son annel en son doit.
Et lors vist bien que le Deable queroit engin pour le decevoir et honnir.
Lors print une espee et cuida despecier l'ymage; et quant il tint l'espee en sa main, l'ymage s'en partit et ne sçot qu'elle fut devenue.
Adonc remist l'espee ou fourrel et fut moult esbahiz; et nonpourquant il se rala couchier avec sa femme comme devant, ne nul semblant ne lui monstra qu'il fust de riens effraez, pour ce qu'il ne vouloit pas la dame esmaier.
Et pour elle rasseürer, il l'ala embrassier entre ses bras, mais l'ymage se remist entre eulx deulx, et lors que la dame la senti, elle se lança de paour hors du lit et Grinus print l'espee et l'entesa pour l'ymage ferir, mais elle dist:  "Grinus, tien te coy, car je ne doubte de riens ton pouoir ne ta menasse, et saches que riens que tu puisses faire ne te pourra aidier ne valloir  que tu ne tiengnes, vueilles ou non, ta convenance que tu as a moy et ce que tu m'as dit de ta bouche, quant tu me miz cest annel ou doit; car nul ne t'en requist ou fist force, ains deïz de ta pure voulenté que tu m'espousoies et tout par amours tu me donnas l'annel.
Pour quoy je vueil que tu saches que a nulle autre femme tu ne puez atouchier en nulle maniere du monde".
Or fut Grinus a grant meschief et ot merveilleuse paour quant il entendi ainsi l'image plaidier, dont fist croix sur lui et dist:  "Mauvaiz esperit, fuy toy de ci quant tu n'as que faire a moy, si te conjure de Dieu le tout puissant que tu t'en voises sanz detrïer".
Adonc l'image s'en parti et Grinus et sa femme se ralerent couchier, et si tost comme ilz se vouloient aprouchier l'un de l'autre, l'ymage se remetoit entre eulx deux et leur deffendoit leur delit; et si tost qu'ilz s'eloingnoient, l'image s'en partoit, tant que par ennuy il leur convint leur deduit laissier.
Et passerent celle nuit en grant mesaise et moult furent liez quant il virent le jour, et en rendirent graces a Nostre Seigneur.
Et bien cuiderent adonc que, pour le jour, l'ymage ne deüst plus revenir; mais oncques pour ce elle ne s'en volt atargier, ains revenoit si tost qu'ilz vouloient demener leur deduit.
Adonc fu leur doulour doublee, si se leverent vistement, puis manderent  leur prestre qui estoit preudomme et sage, si lui compterent la merveille; maiz ce ne leur valoit neant.
Aprés ilz en parlerent aux cardinaulx et au corps mesmes du pape, maiz pour personne a qui ilz en sceüssent parler ne conseillier, ilz ne porent avoir remede ne aïde que par jour et par nuit, quant ilz voulloient estre a privé, que l'image ne revenist ainsi comme elle avoit fait la premiere nuit.
Dont loerent aucuns a Grinus qu'il s'en alast a l'ymage en la place ou il lui donna l'annel, et feïst tant, s'il peüst, qu'il reüst son annel; car s'il le pouoit avoir, ilz cuidoient de certain que l'ymage se apaiseroit.
Grinus ne le mist mie en oubly, ains y ala menu et souvent, mais oncques ne la pot trouver en point que son annel lui peüst oster; et ce faisoit tout le Deable qui avoit ce fait pour honnir les Rommains et diffamer.
Or ne sçot Grinus que faire ne que dire, quant il vist que conseil nul ne lui pouoit aidier ne valoir; et lui dura trois ans entiers celle mesaventure, tant que la nouvelle en fut grant, par le païs, de la merveille, et en fut Romme forment escrïee et diffamee.
Et disoit on partout communement que Dieu ne prisoit pas tant les Rommains ne amoit, quant telle chose il souffroit et consentoit.
Et Grinus si estoit tousjours en oroisons et prioit Dieu qu'il le voulsist delivrer de cellui empeschement, tant qu'il avint qu'il s'en revenoit un  jour de l'eglise ou il avoit esté en grant devocion, et trouva en son chemin un annel d'or a un saphir que un viel homme avoit perdu, qui estoit apellé Sehir.
Cellui Sehir estoit moult bon astronomien et moult savoit de sors et d'enchantemens entre lui et un sien compagnon qui moult savoit de nigromance et estoit prestre et avoit nom Denis.
Grinus se baissa et prinst l'annel qui moult lui sembloit bon et bel, et l'emporta, et Sehir qui l'avoit perdu, tantost qu'il s'en aperçut, getta son sort et vist que Grinus avoit trouvé son annel.
Lors monta sur un cheval et vint a lui et fist tant que Grinus lui rendi, pour un convenant que Sehir et Denis devoient querir un engin par quoy Grinus ravroit son annel de l'ymage, et, avecques ce, ilz devoient avoir quatre mars d'argent pour faire ceste besoingne.
Puis que le convenant fut fait et les enchanteurs furent asseürs de leur promesse, ilz firent ce jour mesmes un brief bien seellé, tel qu'ilz sceurent que bon fut, et puis le baillerent a Grinus et lui commanderent que, a mienuit, il alast seoir a un carrefour, et lui enseignerent comment il s'i devoit maintenir et avoir.
Et Grinus qui avoit moult grant desir de sa delivrance, s'en ala tout seul a l'aventure, ou carrefour que ilz lui avoient dit et enseignié, et se assist ou millieu.
Il n'ot mie la endroit longuement demouré quant il vit passer quatre noirs corbeaux, et en pou d'eure  aprez y en vint .XII.
qui moult hideusement braioient, puis vindrent chevauchant une grant compaignie d'escuiers qui passerent oultre.
Lors qu'ilz furent passé, il vit venir chevaliers bien montez deux et deux, et tant en y passa qu'il n'en sçot le compte; et lors qu'ilz furent oultre, il vist un seigneur derriere, richement monté et vestu de moult riches robes, et estoit son cheval couvert de campannes qui rendoient grant mellodie au sonner.
Ce seigneur menoit une moult noble dame par apparance.
Tout ce regarda Grinus a fines merveilles et avoit bien retenu tout ce que son maistre lui avoit conseillié.
Si s'en vint a ce seigneur et lui tendi et bailla le brief que lui avoient donné ses maistres; et cellui sçot en pou d'eure qu'il y avoit dedens, dont apella en celle mesme place toutes ses gens, et ilz y vindrent sanz arrest.
Et le seigneur ne voult mie oublïer la besoingne qui estoit contenue dedens le brief, ains dist:  "Dame, c'est Denis vostre bon ami, et Sehir qui vous mandent salut et bonne amour; et vous prient de quanques ilz peuvent, que vous a ce chevalier lui rendiez son annel, et a moy mesmes requierent ilz que je me y vueille consentir.
Et sachiez que, puis que la besoingne leur touche tant, il me poise de ce que le chevalier en a eüz tant de maulx.
Et nonpourquant oncques mais  ne me prïerent de chose dont je feusse tant courroucié, mais je ne leur escondiray mie.
Si vous prie que vous ne lui veuilliez escondire".
Quant la dame entendi la requeste, si fut moult dolente et courcee; maiz nonpourquant elle n'y osa mettre contredit et rendi l'annel au chevalier, voulsist ou non; et puis lui donnerent congié, et le chevalier se mist au chemin sanz detrïer et rendi graces a Dieu son creatour de ce qu'il avoit si bien besoingné.
Et ainçoiz qu'il feust gaires eslongnié, il regarda derriere lui pour veoir que celle gent estoit devenue, maiz ja s'estoient esvanoÿz.
Et sur ce, Grinus s'en revint aux maistres et leur dist et compta comment il avoit exploittié.
Adonc lui dirent que doresenavant il feust asseür, car l'ymage avoit perdu tout son pouoir.
Et atant le chevalier vïnt a son hostel et fut tousjours depuis ce en la compaignie de sa femme, touteffoiz qu'il lui plot, sanz empeschement.
Et vous dy que, lors qu'il fut revenu en sa maison, il apella sa femme et se mist en essay pour savoir se il estoit vray et se il avoit bien besoingné.
Un pou aprez ce que avint ceste aventure, avint que le nain mist l'empereur a raison et s'entremist de tout ce que il pot, par quoy le larron qui avoit prins le tresor fust recongneüz.
Si vous diray le conseil qu'il donna a l'empereur:  "Sire", ce dist, "c'est moult grant  villanie de ce que vostre tresor est ainsi perdu, et si ne puet on savoir qui ce a fait.
Mais sachiez, se vous me voulez croire et vous plaist a oïr mon conseil, le larron ne se pourra garantir ne tenser par nul engin qu'il ne soit recongneü et le tresor trouvé; et vous diray comment.
Vous avez bien oÿ parler de Denis et de Sehir qui sont bons maistres devineurs et bons astronomiens.
Bien sçay, se vous les voullez mander, qu'ilz vous diront sanz doubte tout ce que vous vouldrez demander, ne nulle riens qui se face ne puet estre cellee ne secrette devant eulx".
L'emperiere escouta moult voulentiers le nain, car maintes foiz avoit oÿ parler de ces maistres et bien avoit entendu comment ilz avoient delivrez Grinus de l'ymage, pour l'annel qu'il avoit rendu a Sehir.
Lors manda l'emperiere les deux maistres et ilz y vindrent moult voulentiers.
Dont les mena l'emperiere a privé conseil et leur dist la besoingne pour quoy il les avoit mandez.
Mais Sehir, au plus tost qu'il pot, respondi a l'empereur que riens n'en savoit et que il avoit guerpi le mestier, et ainsi il s'en delivra, si fist bien.
Helas! que Denis ne fist ainsi! Mais le Deable que il servoit dilligemment ne lui vouloit mie souffrir tant de bien faire, ains dist a l'empereur:  "Sire, je vous ay en convenant  que je feray a mon pouoir tout ce que je pourray pour vostre voulenté acomplir, et soiés asseür que riens ne puet estre cellé envers moy et aussi ne pot envers Sehir, telle heure fut; maiz il l'a entrelaissié nouvellement, ne sçay pourquoy.
Si vous pry, sire, que vous me vueillez huy maiz donner respit par quoy je me puisse pourveoir.
Et sachiez que, dedens demain soulleil couchant, je vous savray a dire qui vostre tresor a eü".
Adonc fut l'emperiere liez et joyans, et Sehir et Denis se partirent atant et vindrent a leur hostel, si parlerent ensemble, mais Denis parla premierement et dist:  "Sire Sehir, que vous semble de cest affaire que le roy nous a commandé?   --  Se m'aïst Dieu, mon tres doulx amiz, l'emperiere n'en savra ja riens de par moy, car vous savez bien que j'ay le mestier forjuré et guerpy, et se vous m'eüssiez creü, orendroit vous l'eüssiez laissié, car l'ouvrage ne plaist mie a Dieu, et si est peril que on n'en viengne a mauvaise fin.
Et pour ce je vous loe encore que jamaiz n'en vueillez ouvrer, car les perilz y sont trop grans.
--  Par ma foy", dist Denis,  "je ne le puis laissier jusques atant que j'aye acompli a l'empereur ce qu'il m'a requiz, puis que ainsi est que je lui ay promiz et enconvenancié".
Quant Sehir vist que riens ne vauldroit chose qu'il deïst a Denis, si se parti de sa compaignie.
Et lors que Sehir s'en feust departi, Denis ne mist mie ceste besoigne en oubly, ains veilla toute la nuit et se pourquist par quoy il peüst parler  au prince d'Abisme.
Or vous diray d'Aigres qui bien avoit sceü et entendu comment Denis et Sehir estoient bons enchanteurs, et avoit bien oÿ dire et raconter comment ilz avoient fait rendre a Grinus son annel.
Si fu pour ce en grant doubtance que par eulx il ne feust accusé et, pour ce peril eschever, il envoia a Mauchastre l'enchanteur, de quoy j'ay parlé devant.
Si fist un escript et lui envoia par Gallopin en la terre de Majorgue dont il estoit roy.
Quant Mauchastre ot la lettre, il regarda dedens, si entendi comment Aigres estoit en grant soupeçon pour le meschief qui lui estoit avenu, et comment il se doubtoit de ces maistres; par quoy il lui prioit par amistié et par courtoisie qu'il lui voulsist aidier a ceste besoingne et mettre y son conseil.
Aprez il trouva en escript les enseignes de l'aÿmant ou il avoit parlé a lui; et quant il ot la lettre leüe, il apella Gallopin et lui dist:  "Frere, va t'en a ton seigneur, et lui diz de par moy qu'il ne se doubte point, ains soit tout asseür, car je lui aideray au mielx que je pourray".
Or vous diray de Denis qui toute la nuit n'ot repos jusques a tant qu'il ot parlé a son  maistre le prince d'Abisme, qui lui ot en convent qu'il parleroit l'andemain a l'empereur et a lui tout priveement et leur dira tout ce qu'ilz vouldront demander.
Et sur ce Denis s'en parti et, au matin, quant il fut jour, il s'en vint a l'empereur qui moult avoit grant desir de savoir la response de lui.
Et de si loing comme l'empereur aperceut Denis, il ala au devant de lui, les bras tendus, et l'embrassa par grant semblant d'amour et lui demanda comment il avoit ouvré et besoingné.
Et Denis lui compta comment il avoit parlé a son maistre et seigneur le prince d'Abisme, et lui dist comment il lui avoit convenancié qu'il vendroit le landemain parler a privé a l'empereur et a lui, et leur diroit tout ce qu'ilz demanderoient.
Adonc s'en alerent sanz autre prolongement en un jardin, et se seïrent dessoubz un olivier, en l'ombre, sanz compaignon fors que d'eulx deux.
Et la ouvra Denis de son art et de son mestier, si fist ses signes et ses conjuremens; lors regarda l'emperiere contreval le jardin et choisi un chevalier armé de toutes armes, noblement armé et apareillié, si en fut tout esmerveillié.
Et lors que Denis le perçut, il vist bien que c'estoit son maistre, car il l'avoit plusieurs foiz veü et parlé a lui, et bien savoit qu'il devoit prendre semblance de chevalier.
Lors que le Deable  fut venu, il dist a l'empereur:  "Bien sçay que tu desires moult a congnoistre cellui par qui ton tresor est emblé et que pour ce m'as fait venir.
Maiz sachez que je ne le te puis dire ne par moy ne le saraz, car je suis prïé et requiz par autre du celler".
Atant s'en volt oultrepasser, quant Denis le print par le frain et lui dist:  "Maistre, je vous pry, de quanque je vous puis prïer, que vous me dïez qui le tresor du roy a prins".
Et le Deable lui respondi que par lui ne le saroit il point,  "maiz je vous enseigneray un engin comment vous le pourrez congnoistre".
"Roy, puis qu'ainsi est, je vous diray que vous ferez: Je vous lo que vous faciez assembler tous les chevaliers et les hommes de ceste cité, et les faictes manger avec vous; et quant ce vendra au vespre qu'il sera temps d'aler couchier, vous avrez en vostre palaiz tant de liz que chascun puist avoir le sien, et, ou milieu, vous en ferez faire un plus noble des autres.
Et quant tous les chevaliers seront couchiez, vous ferez couchier vostre fille ou lit moien devant eulx tous et, quant ce sera fait, vous avrez fait apareillier noir espac en telle maniere confit que on ne le puist laver sanz fort aisil, et le baillerez  a vostre fille si priveement que nul ne s'en puist apercevoir, et lui direz que, se nullui vient couchier avec lui, qu'elle lui feïst une tache ou front, de cel espac.
Et puis, quant vous avrez ce fait, vous commanderez que, sur la hart, nul ne atouche a vostre fille, et ferez vuidier tous ceulx qui seront ou palaiz, fors de ceulx qui seront couchiez, et faites estaindre la lumiere.
Et se vous le faictes ainsi, je vous asseür que cellui qui vostre tresor a emblé est de si grant hardement qu'il yra gesir avec ta fille, quoy qu'il en doie avenir; et quant ce vendra l'andemain, tu le pourras congnoistre par les enseignes qu'il avra ou front".
Lorsque le Deable ot ce dit, il se mist au retour et l'emperiere demoura en grief pensee; mais il avoit si grant desir de savoir nouvelles de son tresor que mielx amoit a mettre sa fille en aventure d'estre despucellee qu'il n'en sache la verité.
Dont fist l'empereur tous ceulx de Romme mander qui estoient de vallue, et les fist mengier en son palaiz.
Et sachiez que Aigres ne fut mie oublïez; et nonpourquant il ama mielx a estre demouré, se il l'eüst peü par bonne raison.
Quant ce vint au vespre, les liz furent prestz, et s'en alerent tous couchier, puis fist  on venir la damoiselle qui avoit nom Milie, et se coucha en un lit qui estoit ou milieu des autres liz, et lui dist on comment elle devoit faire, et ot son espac appareillié.
Ainsi que vous avez oÿ, fut couchee la damoiselle qui moult estoit sage; et sachiez qu'elle avoit moult grant vergongne de ce que son pere luy faisoit faire, maiz elle n'osoit aler a l'encontre.
Quant ce fut fait, l'empereur fist faire son ban sur la hart que nul n'aprouchast a sa fille, et atant on yssi hors du palaiz, fors ceulx qui estoient couchez, et fut la lumiere destainte.
Et ceulx qui estoient demourez, qui bien savoient la beauté de la damoiselle, si la loërent moult, et croy que n'y avoit nul qui ne lui eüst voulentiers tenu compaignie, mais ilz ressongnoient la mort.
Et Aigres qui avoit veü la grant beauté de la damoiselle, si fut en grant pensee pour lui et l'ama de tout son cuer, pour ce qu'il l'avoit oÿe tant loër, et lui crut l'amour.
Et tant la convoita que toute la nuit ne pot dormir ne reposer, ains souspiroit en bas et disoit que cellui seroit bien beneüré qui l'amour de ceste pucelle pourroit avoir; et com plus y pensoit, de tant estoit il plus esprins de son amour, ne en nulle maniere il ne  pouoit changier celle voulenté.
Et quant il vist que les autres estoient endormiz, dont se mist tout souef hors de son lit et s'en ala jusques au lit de la damoiselle qui ne dormoit pas, ains attendoit l'aventure ensi que on ly avoit dit.
Et vous dy que ses peres luy avoit en convent et promis que, se le larron y venoit et estoit prins par lui, et il avoit homme qu'elle voulsist a mary, il lui donroit, feust povre ou riche, et le feroit roy de tout son royaume, car il n'avoit autre heritier que lui; et pour ceste promesse, Milie obeÿ plus legierement a faire le convent.
Or vous dy que tantost que Aigres fut venu a la damoiselle, il se mist en son lit et se coucha sanz mot dire; et Milie qui volt fere ce que son pere lui avoit commandé, lors qu'elle sentit le chevalier, avant qu'il se pot apercevoir, elle le toucha de l'espac ou front.
Et quant Aigres senti le poulse moullié, il print sa main et dist:  "Gentilz damoiselle, je vous prie,  pour Dieu, que vous aiez pitié de moy et que par vous je ne soie mie destruit.
Et sachiez que la grant amour que j'ay a vous m'a cy admené et m'a donné hardement de ci venir, si me veuillez retenir a ami; et aprez, je vous pry que me vueillez dire pour quoy vous m'avez marqué de vostre pauch ou front.
--  Sire vassal, or vous fuiez de cy", dist elle,  "car sachiez que je n'ay cure de vostre amour.
Et vous dy a briefz mos que demain serez pendu, car il est sorti que cellui qui vendroit couchier avec moy a emblé le tresor mon pere, et pour ce je vous ay marqué de mon pauch, par quoy on vous puist congnoistre entre les autres.
Or vous fuyez vistement de cy ou je crïeray a haulte voix".
Quant Aigres entendi ce, si fu moult esbahy, car il veoit bien qu'il ne pouoit oster l'enseigne ne ne pourroit; et si savoit bien qu'il n'avoit pouoir d'issir hors du palaiz.
Si ne fu mie merveille s'il ot destresse, car il estoit en grant peril de mort; donc ne sot que dire, que fere ne que penser, fors tant qu'il dist:  "Damoiselle, ne vueilliez consentir que je muire si villainement, ains vous vous pourpensez que ce sera grant diffame a vous quant le peuple savra que, pour vostre occasion, je avray mort receüe.
Ha! damoiselle, que gaignerez  vous, se par vous suis a mort livrez.
Certes il n'aimoit guaires vostre honnour, qui pour ce faire vous mist cy.
Helas! damoiselle, esmouvez vostre cuer en pitié, car je me rens a vous et vous donne cuer et corps entierement, si faictes de moy comme du vostre".
Quant Milie entendi la grant mesaise du chevalier, si en ot pitié et dist que, s'elle le pouoit delivrer de ce peril, que voulentiers y mettroit remede, et que par luy ne seroit ja accusez:  "Damoiselle", dit Aigres,  "Dieu le vous mire, et puiz que vous m'avez en convent a aydier a l'aïde de Dieu et de vous, je eschaperay de ce peril, si comme j'espoire.
--  Par ma foy, sire", dist elle,  "fort y a, car ceans n'a riens dont vous puissiez oster la marque qui est en vostre front".
Or vous diray comment Aigres, qui estoit moult subtil, s'avisa:  "Damoiselle", dist il,  "ou avez vous mys le remenant de ce dont je suy merquez?   --  Sire", dist la damoiselle,  "veez le cy assez prez de moy.
--  Par amours", dist Aigres,  "damoiselle, or le me baillez pour moy aydier".
Et Milie luy bailla sans contredit.
Et quant Aigres en fut saisiz, si lui dist moult doulcement:  "Damoiselle, je vous creance de la foy de mon corps qu'il n'est riens que j'ayme autant comme je fais vous.
Et sachez que, se vous ne me faictes honneur et courtoisie de vostre amour, il me convendra perdre la vie.
--  Si m'aïst Dieux,  sire vassal, de grant folie me parlez, quant demain au jour serez en avanture de mort recevoir, et ores vous me requerez de m'amour; par ma foy, vous n'estes mie sages ne bien avisez.
--  Certes, damoiselle", dist Aigres,  "puis que vous m'avez en convent que vous ne me nuirez de riens, j'ay trop bien fiance de moy garantir.
Mais sachiez que, se je n'ay vostre amour, je n'ay pouoir de ma vie sauver.
Si vous pry, franche damoiselle, que vous me faciez octroy de vostre amour, car je suy vostre tout entierement.
Pour Dieu, chere damoiselle, si ne me laissiez mye mourir".
Quant Milie entendy que Aigres la tenoit si courte de s'amour, si fut toute esmarie et dist:  "Sire, pour Dieu, laissiez moy ester, car vous vous travaillez en vain; et moult seroie ore fole, se j'estoye si habandonnee que a ung homme que je ne congnois ne de veüe ne de nom, avoie m'amour en convent.
Et d'aultre part, il y a un autre point par quoy je ne le pourroie faire et si le vous dyray en partie.
Mais je vueil que vous m'aiez tout avant en convent par vostre foy que vous le celerez de vostre pouoir".
Et ainsi Aigres le lui fïença et elle aussi ot en convenant au chevalier que ja par lui ne seroit accusez.
En telle maniere se sont ambedeux entrefiancé et dont parla Milie a Aigres et luy requist en doulceur et en courtoisie qu'il lui dist  s'il congnoissoit point un chevalier groz et fourny et bien taillé de tous membres, que elle avoit hier au soir veü ou palaiz, qui avoit vestu ung riche bougueren bordé et afublé ung mantel de pourpre,  "et si est blont de chief et a les yeulx chastains et avoit en son doy ung moult riche anel d'or".
Moult ot Aigres grant merveilles de ce que la damoiselle avoit si bien devisé la descripcion du chevalier, car luy mesmes avoit eü tout ce qu'elle luy ot ramenteü.
Donc se pensa ung poy, devant qu'il voulsist parler, puis prist la damoiselle entre ses bras et l'estraingnit prez de luy, et puis dist:  "Damoiselle, dictes moy, s'il vous vient a plaisir, qui vous meut a parler de ce chevalier, car sachez en verité que c'est l'omme du monde que j'ayme le plus; et me laisseroie avant copper la teste que je luy laissasse recevoir mort.
Et se je l'ayme, il y a bien raison, car il n'ayme homme myeulx de moy et bien le sçay".
"Sire", dist Milie,  "puis que vous voulez savoir l'occasion pour quoy je le vous demande, je le vous diray, mais gardez, sur vostre foy, qu'il n'en soit parole ailleurs que cy.
Sire, sachez que, s'il aloit a ma voulenté, jamais autre de luy n'avroie a seigneur et en feroye mon espoux; car oncques homme je ne vy qui tant me pleüst.
Et se j'estoie a choiz de tous ceulx qui sont au monde, ja nul autre ne choisiroie".
De ceste  parole ot Aigres mout grant joye a son cuer; car, selon ce qu'il entendi, il ot bien esperance de venir a l'amour ou il tendoit, puis dist:  "Damoiselle, pour Dieu mercy, or faictes de moy tout vostre commandement, car je vous fians que je sui cilz de quoy vous m'avez demandé".
Dont lui compta grandement de ses contenances et des signes de luy, par quoy la damoiselle sceut en verité que c'estoit cilz qui tant lui avoit pleü; et avec ce, elle le recongneut a l'anel qu'il avoit en son doy.
Quant Milie sceut veritablement que c'estoit cilz au quel elle avoit ottroïe s'amour, si fut moult esjouie et dist:  "Lasse! que ay je fait quant celui que tant j'ayme et desire feray mort recevoir"!  Dont commença Milie ses cheveulx a detraire et a faire ung dueil si fort que par ung pou elle ne se occioit.
Mais c'estoit si tres couvertement que les autres n'en pouoient riens ouir.
Dont la prist Aigres a reconforter et luy dist:  "Damoiselle, or vous appaisiez et ne soyez ja en doubte de moy, car bien me osteray de ce peril, mais que vous me creanciez la vostre amour et que me vueillez mon desir accomplir".
Que feroye je long compte? La damoiselle qui estoit sousprise de l'amour du chevalier, se soubmist a faire toute sa voulenté.
Et adonc prist Aigres en elle tout son deduit en toutes les  manieres que amours se pouoient estendre; et quant ce vint sur l'ajourner, Aigres prist congié de la damoiselle et s'en retourna en son lit.
Et la damoiselle demoura en grant doubtance que par elle ses amys Aigres ne receüst mort, si pria Dieu devotement qu'il le voulsist deffendre d'ennuy et de honte.
Si se pensa Aigres en luy mesmes comment il pourroit sauver sa vie, si s'avisa d'un grant engin.
Il prinst l'espac que Milie luy avoit baillé et s'en alla de lit en lit par tout le palais, et fist a chascun de ceulx qui dedens gisoient et dormoient, une merche ens ou front, de son pouce, et tout en la maniere que la damoiselle lui avoit fait et merché.
Et quant il les ot tout signez, il s'en revint isnellement couchier en son lit et cuida bien, pour ce malice, estre delivre de ce peril.
Et sur ce il s'endormi, car il avoit veillié toute la nuit.
Quant ce vint la matinee, l'empereur se leva et s'en vint ou palaiz entre lui et ceulx qui estoient de son conseil.
Et sachiez que, la nuit, il avoit si bien fermé les fenestres et les huis du palaiz que nul n'en pouoit yssir.
Et lors que ceulx qui gisoient es liz virent que l'empereur estoit levé, chascun se descoucha, et au lever regarderent l'un l'autre qu'ilz estoient signez ou front.
Si en faisoient leur gaboiz, car chascun cuidoit endroit de lui qu'il ne feust mie merquez, et pour ce faisoient risee  l'un de l'autre et avoit granz merveillez qui les avoit merquez.
Et quant l'empereur perçut que tous estoient signez de noir espac, en telle maniere l'un comme l'autre, si lui commença la char toute a fremir et a tressüer de fine angoisse, et puis dist:  "Helaz! comme je suis bien deceü et honiz, se tous ceulx que je cy voy ont geü avec ma fille"!  Si fu en telle angoisse et lui commença la char a fremir et a tressüer et dist que, par sa foy, il n'avroit jamaiz honnour quant ceste chose seroit sceüe:  "Ha! ha! Denis, tu m'as bien traÿ et ma fille deshonnoree, et moult fuz meschant quant oncques ton conseil creüz".
Adonc fut l'emperiere en si grant meschief que je ne le vous saroie deviser, et s'espandi par la cité la nouvelle comment il estoit avenu.
Lors furent mandé les .VII.
sages et tous les autres barons, pour avoir conseil de ceste besoingne.
Et Geffroy le potier mesmes, qui nouvellement estoit revenus de Constantinoble, si fut mandé moult songneusemment, et fut cellui que Millie redoubta le plus et dont elle fut plus dolente de sa venue, car elle avoit bien entendu qu'il estoit sages et malicieux.
Si ressongnoit moult que Aigres son ami ne feust encombré par lui et que, de ceste besoingne, n'en feust sceüe la verité par lui et la certaineté.
Quant ilz furent assemblez, l'emperiere qui moult fut courcié, fist venir Gieffroy devant lui et lui compta comment son tresor avoit esté emblé, et ainsi comme le larron fut prins et comment il avoit esté traÿné et pendu; puis lui compta comment le corps fut raviz et emportez et comment Orchaz avoit traÿ ceulx qui le devoient garder.
Aprez il lui dist le conseil que le nain lui avoit donné a entendre, que cellui qui avoit emblé son tresor vendroit gesir avec sa fille.
Et quant l'emperiere lui ot tout ce dit et compté, si lui monstra tous ceulx qui avoient le signe ou front et puis lui dist:  "Je vous pry que vous mettez paine a ce que je puisse congnoistre le larron, et se vous ne le faictes, il vous convendra mourir".
Donc ala Gieffroy avisant tous ceulx qui estoient marquez, et quant il les ot tous bien veüz et avisez, il aperçut bien que Aigres estoit coupables de l'oevre et le sçot a ce qu'il estoit marqué de plus petite marque que les  autres n'estoient.
Lors fu Gieffroy dolent et courroucié, car il vit bien que il convendroit que Aigres receüt mort, se il n'y mettoit conseil et remede.
Atant s'en vint Gieffroy a l'empereur et lui dist:  "Je vous lo, sires, que vous faciez laver tous voz barons et hommes, car tant comme ilz seront ainsi, sera la honte plus grande a vous et a vostre fille".
A ce conseil se consentirent les .VII.
sages et puis dist un des .VII.
sages qui avoit nom Philopater:  "Sire emperiere, veez la Denis qui moult grant diffame vous a fait.
Si seroit bien droit que vous en prenissiez vengence et du nain aussi qui vous en donna le conseil, car il vous a deshonnoré".
Adonc crïerent tous les barons communement que Philopater avoit bien parlé:  "Seigneurs", dit l'empereur,  "et je commande que le nain et Denis soient penduz et traÿnez".
La furent quatre sergens apareilliez, qui sans nul respit acomplirent le commandement de l'empereur.
Or ot Denis la merite et le paiement de son service qu'il ot faict a son maistre le Deable.
Quant ce fu fait, l'emperiere appella Millie sa fille, et lui commanda a venir devant lui, puis lui dist:  "Fille, je vous conjure de Dieu et de son pouoir que vous me dictes sanz celler, si chier que vous m'aimez, car je le vueil savoir  de vous a conseil quans hommes couchierent ennuit avec vous en vostre lit".
Dont fut la damoiselle si esbahie et si honteuse que elle ne pot nul mot respondre, ains commença a plourer moult tendrement, ne oncques pour chose que son pere lui sceüst dire ne parler, elle ne volt nul mot respondre, tant pour honte comme pour paour.
Lors fut le roy si courroucié que par un pou qu'il ne yssy hors de son sens, puis apella Geffroy par grant maltalent et dist qu'il le fera detraire a chevaulx, se il ne lui montre cellui qui a fait le larrecin,  "car bien le pouoit faire",  se dist l'emperiere.
Lors requist et pria toute la baronnie a Gieffroy que pour Dieu il feïst ce que l'emperiere lui avoit requiz.
Quant Gieffroy vist que par force ou par amours il lui convendroit dire verité, si fut tout esbahiz, et aussi fut Millie qui avoit si grant paour que tous les membres lui trembloient, que son ami ne feust accusé et que il ne lui faulsist recevoir mort.
Si le plaignoit et si maudisoit l'eure que Gieffroy avoit oncques esté nez.
Atant dist Gieffroy le potier a l'emperiere:  "Il me semble que  vous voulez savoir lequel a esté couchier au lit de vostre fille et avez juré que, se je ne le vous diz, vous me ferez pendre et traÿner.
Certes, sire ce poise moy se il fault que je le vous die, et en seray moult courrouciez, car je voy que vous estes meüz et courrouciez contre lui et estes entrez en une melencolie, par l'ennortement du Deable, que vous cuidez que celui qui a jeü avec vostre fille ait emblé vostre tresor, mais ce n'est mie juste cause ne ce ne fait mie a croire, ains le dist le Deable pour vous decevoir.
Et d'autre part, sire, je vous faiz assavoir que, de tous ceulx que vous veïstes qui estoient marquez, il n'en y ot que un tout seul qui fust au lit de vostre fille et, se les .VII.
sages eüssent esté bien avisez et s'en feussent bien donné garde, ilz eüssent cellui congneü avant que ilz feussent lavez, et vous diray comment: car cellui qui ala gesir avecques vostre fille, quant il senti que il fut merqué, il s'en yssi du lit et print l'espac, si en sengna tous les autres compaignons pour ce que on ne les peüst congnoistre.
Or vous diray que ceulx que le bacheler merqua avoient plus grant merque ou front que cellui que Milie avoit merqué et, avec ce, avoit son poulse toullié et honny, et par ce on l'eüst certainement recongneü, qui bien s'en feust donné garde".
Lors furent les .VII.
sages si esbahiz qu'ilz ne sçorent que respondre, et l'emperiere en fust moult courrouciez et dist:  "Par ma foy, or va bien la bonne renommee de Romme decheant, car tous les .VII.
sages si sont tous rassotés ne il n'a en eulx conseil ne bon entendement, et si souloit on dire que ce estoit la fleur du monde en science.
Helaz! comme je doy estre courrouciez quant Romme a perdue sa grace a mon temps! Et croy que oncques maiz a nul prince on ne fist autant de despit ne de villennies comme on fait a moy.
Mais je me vengeray a cellui qui a ma fille pourgeüe oultre ma defense.
Et oultre je croy que ce soit cellui qui mon tresor m'a emblé, ainsi comme le prince d'Abisme m'a donné a entendre".
"Ha! sire, pour Dieu", dist Gieffroy,  "apaisiez vous de celle folle errour, car je vous di vraiement que cellui qui ennuit a couchié avec madamoiselle vostre fille, ne lui requist oncques de villenie, ains fut si esbahi que, tantost que elle l'ot signé, qu'il n'ot oncques hardement de demourer, ainz s'en departi sanz detrïer, pour quoi madamoiselle n'y doit avoir nul blasme.
Or lui demandez, sire, se j'ay dit verité".
L'emperiere apela Milie et lui demanda se c'estoit voir, et celle lui dist et respondi que il avoit dit verité et afferma a son pere que oncques cellui qui avoit  esté couchier avec lui ne lui avoit touchié villainement.
Lors fut le roy un pou adoulci de son courroux; et nonpourquant ne fu il mie hors de sa melencolie, ains fist son serement que cellui qui avoit esté au lit de sa fille oultre sa deffense, recevroit mort, car il ne se pouoit apaisier qu'il n'eüst prins son tresor.
Lors commanda a Gieffroy que, sanz arrester, il deïst lequel c'estoit ou, se ce non, il feroit faire justice de lui.
Quant Gieffroy le potier vist qu'il ne pouoit nullement eschaper que Aigres ne fust accusez, si commença a subtiller et a penser comment il lui pourroit aidier, puis dist au roy:  "Sire, je voy bien que vous voulez savoir a toutes fins et congnoistre cellui qui a esté gesir au lit de vostre fille, si le vous diray, puis qu'ainsi est, car je sçay bien en verité lequel ce fut, et sachiez que il n'est autre qui le sache, fors moy et lui tant seulement.
Et nonpourquant je le ressongne moult a accuser, car je suis certain que, se je l'accuse et il avient par aucune aventure que de ce peril il peüst eschaper, tout le monde ne me pourroit garantir qu'il ne me feïst mourir a honte.
Et, sire, pour moy oster de ce  peril et de ceste doubte, se vous voullez que je die riens, je vueil que vous m'aiez loiaument enconvenancié que, tantost que je l'aray accusé, que vous le faciez pendre ou ardoir, se ainsi n'est que il ou autres facent dire chose pour quoy on ne le doie faire.
Et s'il avient ainsi, sire, je vueil que vous m'aiez en convenant que vous le me ferez tout vif bailler.
--  Par ma foy", dist le roy,  "et je le vous ottroy loyaument".
Lors fut Milie en grant doubtance et bien voulsist a celle heure que Gieffroy le potier feust mort de male mort, car elle avoit grant paour que son ami ne feust destruit par sa coulpe, si demenoit moult grant doulour et Aigres mesmes estoit en grant doubte, maiz un pou se rasseüroit en la confiance que il avoit a Gieffroy.
Or vous diray qu'il en avint.
Tantost que Gieffroy ot prins la seürté de l'empereur, ainsi que vous avez oÿ, il se laissa cheoir a ses piez et lui baisa le souller, et puist lui dist a jointes mains et a genoulx:  "Sire, je vous pry, pour Dieu, que vous aiez pitié de moy qui cy giz, et me vueillez faire droit et vengence d'un chevalier qui ceans est, qui m'a occiz et murdry l'omme du monde qui plus m'amoit, sanz cause et sanz raison; si en faiz ma plainte a vous et vous requier tant comme je puis, si chier que vous avez a oïr nouvelles qui ennuit fut avecques vostre fille, que vous le  me faciez orendroit rendre prins et loié bien estroittement, pour faire toute ma voulenté, par quoy je me puisse vengier du murdrier qui mon bon amy m'a occiz.
Et vueil que vous m'aiez en convenant sur vostre loiauté comme roy, en la presence de tout vostre barnage et en la presence des sept sages, que vous ne m'en faciez nul contraire pour chose qui aviengne, ne de cellui vous ne me ferez nul tort que je n'en face toute ma voulenté".
L'emperiere qui avoit grant desir d'oïr nouvelles, ottroya toute la requeste que Gieffroy lui demandoit, et lui en fist seürté telle que Gieffroy lui volt demander.
Et quant ce fu fait, l'empereur commanda a tous ses sergens qu'ilz feïssent toute la voulenté de Gieffroy, sanz nul debat; dont sailli Giefroy le potier avant et print Aigre par le poing et dist:  "Seigneurs, je vous prie que vous me loiez cestui bien estroit, car c'est l'omme aujourd'ui que je plus hay".
Lors fut Aigres saisiz et aers de toutes pars et lïé moult villainement, et puis fut delivré a Gieffroy qui bien donnoit a entendre que il avoit grant haïne encontre lui; et lors que Gieffroy en fut saisiz, il dist a l'empereur:  "Sire, je vous mercie moult grandement du traïtour que vous m'avez livré et miz en ma main.
Et sachiez que j'en feray prouchainement mon cuer liez pour moy et pour vous; car je vous dy en verité  que c'est cellui qui a esté ennuit signé de Milie vostre fille et qui ala a son lit pour prendre son deduit comme faulx oultrecuidiez".
Quant l'emperiere entendi Gieffroy, si fut moult courroucié et moult plain de yre, et se il eüst creü son courage, il eüst occiz Gieffroy, maiz il regarda qu'il seroit trop blasmé, s'il mentoit et se perjuroit de ce qu'il lui avoit promiz.
Lors commença a raoullier les yeulx et fist une si grant marrison que tous ceulx qui le veoient en avoient grant paour:  "HÉ! Dieu", dist il,  "pour quoy consentez vous que je soie en vie, quant je ne me puis vengier de despit que on me face.
A! Gieffroy, comme tu m'as trahy et deceü, quant tu m'as dessaisi de cellui qui tant de villenie m'a fait: c'est de mes hommes tüer devant moy, c'est de mon tresor embler, de gesir avec ma fille, et bien croy qu'il l'ait pourgeüe.
Helas! jamaiz n'avray joie ne honnour".
Ainsi que vous avez oÿ se dementoit l'empereur et avoit si grant destrece que bien vousist mourir, car il avoit assez plus grant duel de ce que Aigres avoit esté gesir avec sa fille que de nulle autre chose.
Et sachiez que s'il eüst osé en nulle maniere, il en eüst prins vengence; mais il estoit si fort lïé et l'avoit tellement promiz que nullement il n'eüst osé aler au contraire  de ce qu'il avoit promiz a Gieffroy.
Et quant l'emperiere vist qu'il n'en pouoit faire autre chose, il en appella Gieffroy et lui dist:  "Je vous pry et requier par fines amours que vous me rendiez ce traïtre et me laissiez vengier de lui qui tant de despiz m'a faiz, et je vous promet loiaument que je vous donray tant de mon avoir que vous oserez demander, et ainsi je le vous jur devant tous ceulx qui cy sont".
"Ha! sire, pour Dieu", dist Gieffroy,  "taisiez vous en atant, car pour nul avoir du monde ne m'en dessaisiroie jusques a tant que j'en avray mon cuer esclarcy, et se Dieu plaist, vous ne me fauldrez mie de convenant, car vous en seriez diffamez".
Et quant l'empereur entendi que Gieffroy ne lui rendroit point Aigres dont il estoit saisiz, si ne sçot que faire ne que dire, ains tint le chief en bas et ne sonna mot de grant piece; et quant vint qu'il parla, si dist par grant maltalent:  "Gieffroy, je te faiz savoir que puis ce jour en avant n'aiez nulle fiance en moy, ains te commans que tu ne soies jamaiz si hardi que, pour nulle besoingne, tu viengnes ceans, car tu es faulx et traïtre, et voy bien que tu m'as trahy et que tout ce que tu as dit a esté par decevance.
Et pour ce, je vueil que tu saches et le te jure par le souverain roy des cieulx que, se tu ne le larron demoures plus d'un mois en mon empire, et vous  estes trouvez, que ja seürté que je vous aie faicte ne vous garantira que je ne vous face tous deux pendre et traÿner comme traïtres, et qui sur ce me requerra de faire paix, il perdra mon amour a tousjours".
Atant l'empereur donna congié a ses barons et ilz se departirent de court sanz plus faire de sejour, car la demeure leur avoit moult ennuyé et Gieffroy enmena Aigres qui par moult grant engin l'avoit delivré de mort.
Or les gart Dieu doresnavant, car l'empereur les het de mortel haïne.
Quant ilz furent departiz de court, Aigres mist Gieffroy a raison et lui dist:  "Sire, je vous mercie de quanque je puis de la grant bonté que vous m'avez faicte, car vous m'avez osté de grant peril.
--  Beaux amiz", respont Gieffroy, "mercïez en Nostre Seigneur qui le pouoir nous a presté, et si soiez doresenavant sages et avisez de vous garder, car le roy vous het sur toute rien, ne plus vous ne pouez demourer en Romme, si comme vous bien savez.
Et sachiez que, se l'empereur perçoit que Milie sa fille ait tournee s'amour envers vous, nul ne vous pourroit garantir que il ne vous convenist souffrir mort, et si l'avez bien desservy, car bien sçay, quoy que j'aie dit, que vous avez la fille a l'empereur pourgeüe.
--  Ha! maistre",  ce dist Aigres, "pour Dieu mercy, gardez que vous direz, car oncques n'oz pensee de ce que vous  me mettez sus.
--  Par Dieu", ce dit Geffroy, "le celler ne l'escondire ne vous y vault rien, car bien sçay que la fille de l'empereur vos aime de tout son cuer, et bien l'ay aperceü au semblant de lui et de vous.
Et avec ce, je vueil que vous sachiez que, se je eüsse pieça sçeü comment il est avenu du tresor de l'empereur, encores feust vostre pere Berinus en vie, maiz je ne sceuz oncques mot ne oncques n'en fuz araisonnez, dont il me poise.
Pour Dieu, or soiez soigneux doresenavant de vous sagement maintenir, et si widiez deux ans ou trois l'empire de Romme, et entre cy et la, pourra il bien telle chose avenir par quoy vous pourrez accorder et estre ami de l'empereur".
Quant Aigres entendi Gieffroy, si ne sçot que faire ne que dire, car Amours l'avoit si prins et enlacié que le departir lui estoit moult grief, et d'autre part il veoit bien que le demourer ne lui estoit mie bon, si dist a Gieffroy:  "Sire, pour Dieu, or me conseilliez, car je vous dy en verité que j'aime la fille de l'empereur, et bien voy que le mentir ne me y vault riens; pour Dieu, sire, si me dittes que j'en pourray faire, car bien voy que je ne puis demourer que je ne soie en trop grant peril et me doubteroie de grief avoir".
"Amiz", ce dist Gieffroy, "vous avez un mois de respit pour y sejourner et entretant  vous pourrez apareillier vostre fait et a vostre mere laisserez de vostre avoir, car bien sçay que vous en avez assez pour longuement vivre.
Et si vous loue que vous ne monstrez mie semblant de chose qui vous soit avenue".
Sur ce Aigres se departi de Gieffroy et s'en vint en son hostel, si trouva sa mere et sa suer qui moult a mesaise estoient pour lui; maiz l'ore que ilz le virent venir, si furent toutes desconfortees, dont s'en ala Aigres couchier sur un lit, si commença a penser et a souspirer ne nul talent n'avoit de dormir, ja soit ce qu'il eüst la nuit de devant veillié, car Amours lui donnoit assez pensement et cause de penser et lui mettoit au devant la doulçour et le soulaz de s'amie.
Si se plaingnoit, souspiroit et dementoit moult piteusement, si escheÿ que Cleopatras sa mere l'entroÿ, si ne fut mie liee quant elle le vist en telle destresce, dont apella Romaine sa fille et lui dist:  "Belle fille, il m'est aviz que Aigres mon filz n'est mie aise de cuer, si vous prie que vous le confortez et lui enquerez l'occasion  pour quoy il est si triste et si pensif".
Lors s'en ala Romaine a lui sanz detrïer et se asseist devant son lit et getta son bras dessus son col puis lui dist:  "Beaux doulx frere, pour Dieu, comment vous est? Dictes moy se vous avez chose qui vous grieve, et sachiez que moy et vostre mere sommes en moult grant meschief pour vous.
--  Ma chiere suer", dist Aigres,  "il ne vous puet challoir de savoir mon meschef, maiz tant vous en vueil je bien dire que j'ay eü moult a souffrir puis hier que je alay a court, et encore me doubte de grant ennuy; et sachiez que, se je n'ay l'amour de Milie la fille de l'empereur jamaiz n'avray joie ne bien, maiz vivray a grant doulour".
Et quant Rommaine entendi que son frere ne se plaingny d'autre chose, si en geta un riz, puis dist:  "Frere, or ne vous esmaiez et laissiez vostre dementer, car je yray a lui quant il vous plaira, et lui diray tout ce que vous me vouldrez dire".
Helas! elle savoit mauvaisement comment l'affaire aloit, car Aigres ne lui volt mie dire, si fist que sage, ains se couvry le mielx qu'il pot pour lui et sa mere eslessier, et quant il escouta ce que sa suer lui respondi,  si lui en sçot moult bon gré et lui dist:  "Ma belle suer, vous dittes bien, et sachiez que, s'il pouoit estre que vous alissiez a lui dire mon message, je ne avroie mal ne doulour, ainz seroie liez et joyanz.
--  Par ma foy, frere", dist Rommaine,  "or vous tenez en paix, car je yray quant vous vouldrez.
--  Ma suer", dist Aigres,  "vous y irez donc au matin, ja plus lonc terme n'y avra, et lui dictes ce que je vous diray.
--  Sire", dist Romaine, "voulentiers".
Atant laissierent le parler et Romaine, au plus tost que elle pot, elle alla apareillier a mengier a son frere et moult se pena et traveilla de le mettre en joie, mais elle ne savoit mie l'occasion de sa maladie.
Lors vint sa mere par devant lui et le reconforta au mielx qu'elle oncques pot, et lui pria de mengier.
Et il se couvry devant elle au mielx que il pot, fors tant qu'il ne se pouoit saouller de parler de Millie s'amie, ains recordoit tousjours la beauté et la bonté d'elle, et ainsi il s'oublia jusques au vespre.
Quant ce vint le landemain par matin, Rommaine s'en vint a son frere, pour prendre congié de aler parler a Milie.
Et Aigres lui compta et dist tout ce qu'il vouloit qu'elle deïst a Milie s'amie, et elle l'ot bien en cuer, si se mist a voie entre lui et Gallopin que Aigres fist aler  avec lui, et errerent tant qu'ilz vindrent en la court du roy.
Et Milie s'estoit bien matin levee, pour ce que Amours l'avoit celle nuit moult traveillee de penser et de souspirer, car elle estoit en grant effroy de penser et du souvenir de Aigres son ami, pour ce qu'il estoit banniz du royaume, du congié de l'empereur.
Celle matinee, la damoiselle s'en ala oïr messe en la chapelle, entre lui et une chamberiere seulement.
Et quant ce vint au repairier, Romaine vint au devant de lui et non mie pour ce qu'elle cuidast que ce feust Milie, ains cuidoit que ce feust une de ses chamberieres.
Et Milie qui moult estoit courtoise, tantost que elle vist Rommaine venir vers lui, si s'arresta et la salua tout avant, puis lui demanda moult debonnairement que elle queroit.
Et Rommaine, qui pas ne la congnoissoit, lui respondi comme bien enseignee et bien aprise:  "Damoiselle, bien le vous diray voulentiers, maiz que vous me vueilliez aidier a avancier pour vostre humilité".
Et celle lui ot en convenant:  "Damoiselle", ce dist Romaine, "je suis vostre povre meschine, si viens mon service presenter a Millie, si vous pry par courtoisie que vous me faciez parler a lui, s'il vous plaist".
Lors que Milie entendi Romaine, si lui fremit la char et lui dist tantost le cuer l'occasion  de sa venue, puis se assist sur un siege de lioiz et Romaine delez lui; dont lui demanda comment elle avoit a nom, et parlerent tant l'un a l'autre que elles se entrecongnurent, de quoy Millie ot moult grant joie, et Romaine lui compta son message, ainsi comme Aigres lui avoit chargié.
Et quant elle ot tout dit et compté, si lui respondi Milie:  "Damoiselle, se Dieu me aïde, se je disoie que je ne l'aime pas, je mentiroie, et sachiez, sanz doubte, il apercevra hastivement l'amour que j'ay a lui.
Et bien vueil que il sache que pour lui je suis en grant paine ne je ne puis dormir ne reposer, pour soubtillier art et engin comment je puisse parler a lui et il a moy, car il n'est riens ou monde que tant desire".
Tant parlerent ensemble Romaine et Milie que ilz trouverent une subtilleté et vous diray comment.
Mais il me convendra ainçoiz compter d'une chose de quoy je vous ay fait mencion par devant, car vous avez bien oÿ comment Aigres avoit oÿ Orchas et comment l'emperiere l'avoit emprisonné, pour le corps qui fut osté des fourches.
Si vous diray comment il fut miz hors de prison pour l'ennortement de Romaine qui bien avoit entendu qu'il estoit emprisonnez.
Il advint que, quant les damoiselles orent parlé une grant piece a conseil, que Romaine qui n'avoit mie oublïé le chevalier, mist Milie a raison et lui dist en telle maniere:  "Damoiselle, se Dieu me aïde, se il vous plaisoit et il pouoit estre, je parleroie moult voulentiers a un chevalier que vostre  pere a emprisonné pour le corps qui fut emblé.
Si vous pry, damoiselle, pour Dieu, que vous m'y faciez parler, se vous pouez, ainçoiz que je m'en voise de vous.
--  Par amours", dist Milie,  "je vous prye, or me dictes se vous l'aimez de riens.
--  Par ma foy, damoiselle, se m'aïst Dieux, se je lui pouoie aidier ne le conforter, sachiez que, de tout mon pouoir, je lui aideroie.
--  Par ma foy", dist Milie,  "se vous avez grant desir de le veoir, je vous feray bien a lui parler, et encores feray je bien tant pour vous a mon pere que, se vous l'en voulez mener, qu'il me delivrera le chevalier pour en faire ma voulenté du tout a mon plaisir".
"Chiere damoiselle", dist Romaine,  "je vous en mercie de quanques je puis, et sachiez que vous ne pourriez mon frere faire plus joyant sanz vous".
Que vous feroie lonc compte? Tant fist Milie a son pere que Orchas fut delivré et le rendi a Romaine qui en fist moult grant joie.
Et sur ce elle se mist au retour et emmena Orchas avec lui, et lui donna un destrier Milie, sur quoy il monta.
Et ainsi que ilz se en aloient par la rue, Orchaz estoit merveilleusement pensiz et avoit bien semblant d'omme courroucié, et Romaine, qui bien s'en prist garde, si lui dist ainsi que par esbatement:  "Dans chevaliers, faictes liee chiere et si parlez a moy, car nous vous avons plegié entre Milie et moy vers l'empereur son pere.
--  Damoiselle", ce dist Orchas, "or ne le tenez mie a folie ne a villenie, car se Dieu me vueille aidier, non obstant que je soie hors de prison, si ay je assez a penser, ne je ne suis mie delivre d'ennuy de corps, car j'ay plusieurs plaies de quoy je ne suis mie gariz ne asseür, et avec ce, damoiselle, je pense a celle que j'aime.
--  Sainte Marie", ce dist Romaine, "dictes vous doncques que vous avez amie?   --  Certes, madamoiselle, oïl.
--  Et, sire, pour Dieu, pourroie je savoir son nom?   --  Damoiselle, se Dieu me aïde, je ne le sçay, et sachiez que, se je le sceüsse, voulentiers le vous diroie; mais, par mon ame, je ne sçay qui elle est ne dont elle est nee ne de quel gent.
Et encore plus, se je la veoie, je ne la congnoistroie pas.
--  Et comment, sire", dist la damoiselle Romaine,  "puet ce avenir"?    "Damoiselle", dist Orchaz,  "je le vous diray, puis que vous le voulez savoir.
Sachiez que une damoiselle est m'amie qui l'autre nuit, quant je fus navrez, vint a moy entrementes que j'estoie en palmoisons, et m'aporta toille dont je estanchie  mes plaies et les me benda moult debonnairement, et bien sçay que je eüsse esté mort en la place, s'elle ne m'eüst secouru et aidié, et si ne lui en pouoie rendre autre guerredon, fors que je lui ottroiay mon cuer, si l'aimeray toute ma vie.
Et si me donna elle entendant que elle estoit femme de bas fuer, mais la courtoisie qu'elle me fist fut si grande que je ne la pourroie oublïer toute ma vie.
Si prie a la Vierge Marie que encores la puisse je trouver, par quoy je lui puisse rendre la merite de son service.
--  Ha! sire", dist Rommaine,  "puis qu'il est ainsi que vous ne la congnoissiez ne de veüe ne de nom, comment la cuidiez jamaiz retrouver ne venir a lui? Certes, sire, je vous diz aussy que j'aime par amours, mais je sçay bien nommer mon ami et bien le congnoiz de veüe.
--  Damoiselle", dist le chevalier,  "ce puet bien estre, car vous avez plusieurs foiz a lui parlé.
--  Si m'aïst Dieux", dist Romaine,  "encores oncques en toute ma vie je ne parlé a lui que deux foiz; l'une a esté aujourd'ui et l'autre n'a pas grantment, mais des la premiere foiz je ne l'eüsse pas recongneü.
Et sachiez, sires, que encores il ne scet nulle nouvelle que je soie s'amie; et nonpourquant croy je bien, selon ce que j'ay entendu, que il m'aime en bonne foy et encores m'aimera il mielx, s'il plaist a Dieu, et comme il me semble".
"Damoiselle", dist le chevalier,  "vous  plairoit a dire le nom de lui?   --  Certes, beaux sire", dist Romaine,  "oïl, mais que ce soit conseil.
Il a ytel nom comme vous, et sachiez en verité que oncques maiz ne le diz a homme".
Quant Orchaz entendi ces paroles, si fut tout esbahy et ne sçot que penser; et se n'eüst esté pour son noble atour et pour le noble maintien de lui, il eüst cuidié que ce feust celle qui l'avoit aidié et conforté en sa maladie, mais il n'y osoit penser pour le grant parenté d'elle, et pour ytant il dist a Romaine:  "Damoiselle", se Dieu m'aïst,  "je cuidoie en verité que en tout ce païs n'eüst autel nom comme j'ay, et d'autre part j'ay grant merveille qui mon nom vous a dit.
Si vous prie que vous le me vueilliez dire.
--  Par ma foy",  dist Romaine, "le filz d'un poissant roy le me dist et me donna unes telles enseignes que j'ay encores en mon doy".
Dont lui montra l'annel que Orchaz lui avoit baillié, et tantost que il le vist, le recongnut et dist:  "Dame, par ma foy, il me semble que l'annel estoit a cellui qui le vous donna.
--  Sire, voirement estoit il sien, selon ce qu'il me donna a entendre, car il me dist que sa mere lui avoit donné, et avecques ce, sires", dist Romaine,  "il me donna la moitié d'un autre annel de fin or que un larron, de quoy il se louoit grandement, lui avoit baillié pour enseignes, et trouva en ce larron moult de courtoisies".
Moult voulentiers escouta Orchas ce que Romaine disoit, car selon ce qu'il entendoit de  lui, il sçot en verité que c'estoit celle qu'il aimoit et qui lui avoit faicte la grant courtoisie ens ou point qu'il en ot le meilleur mestier.
Adonc ot Orchas si grant joie que a ce point il ne voulsist pas estre en paradiz, si lui a dit en soubzriant de lié cuer:  "Tres vaillant damoiselle, selon ce que je tiens de vous, je croy certainement que vous soiez celle a qui j'ay donné m'amour pour le debonnaire service que vous me feïstes par vostre courtoisie, et bien pouez avoir entendu de moy que je ne me suis ottroié a vous aimer pour haultesse ne pour gentillesse que vous aiez, fors seulement pour la grant bonté que vous me feïstes par vostre humillité, en tel point que, se vous ne m'eüssiez secouru et aidié, je n'eüsse ja passé celle nuit.
Si vous prie, franche damoiselle, pour Dieu et pour amour, que vous aiez pitié de moy et vueillez esmouvoir vostre debonnere cuer a moi aimer loyaument".
Dont lui respondi Romaine si aviseement et si bien que le chevalier s'en tint a bien paiez, ne plus ne vous en diray tant comme aores de leurs amistiez, et nonpourquant si vous en pourray je assez dire, car il est bien de coustume que qui s'entraiment, quant ilz sont a loisir, treuvent assez de quoy parler.
Et ainsi ilz s'en vindrent tous devisant jusques a l'ostel ou Aigres demouroit, et a qui il ennuioit moult que Romaine sa suer avoit tant demouré.
Et bien lui estoit aviz, pour  le grant desir qu'il avoit d'oïr nouvelles de s'amie, qu'elle avoit demouré dix tems plus qu'elle n'avoit fait.
Et lors qu'ilz furent descendu, Aigres courut acoller Orchas, car sa suer lui fist entendant qui il estoit, si le bienveigna et lui fist toute l'onnour qu'il sçot et pot.
Aprez ce, Aigres s'en ala a Romaine sa suer parler a privé conseil, et elle lui dist en telle maniere:  "Sire, Millie vostre amie vous mande salus et amour, et vous mercie moult de par moy de ce que vous avez envoié a lui et de l'amistié que vous lui avez mandee par moy.
Et sachiez que elle vous mande par moy que vous soiez liez et joiant et tout asseür de l'amour d'elle, et vous prie que vous vueilliez maintenir en telle maniere par quoy elle puist oïr bonnes nouvelles de vous".
Adonc getta Aigres un amoureux souspir et dist a Romaine en soubzriant:  "Je vous mercy de la bonté que vous m'avez faicte, car vous avez moult mon cuer resjoÿ et mis a paix".
Atant se partirent de leur conseil et s'en vindrent a Orchaz leur hoste, si le festïerent et conjoïrent et le firent baigner et laver, et lui firent vestir de blans draps linges et de riches robes toutes neufves, et lui porta Aigres compaignie bonne et loyal, et le servy a son pouoir comme filz de roy.
Or advint que le terme escheÿ que le jour de la bataille que Orchas devoit faire estoit venus,  de quoy il estoit en grant pensee, pour ce qu'il savoit bien qu'il avoit le nepveu de l'empereur occiz; si estoit en doubtance que le fait ne l'encombrast, maiz il se rasseüroit en ce qu'il l'avoit fait sur son bon droit et en lui deffendant et pour sa vie sauver.
Quant le jour de ceste bataille fut escheü, l'empereur fist semondre ses gens pour le champ garder et ordener, et cellui contre qui Orchaz avoit a faire, vint a court moult richement apareillié et en grant boban, et estoient tous ceulx de la court de sa partie, pour quoy nul ne lui peüst nuire.
Maiz en brief terme remest assez de ce qu'il pensoit.
Or vous diray d'Orchaz qui avoit compté a Aigre l'occasion de la bataille si que, quant ce vint au jour de la bataille, Aigres le fist moult richement armer de tous poins et le fist monter sur Morel de l'aÿmant; mais tout avant il oÿ messe et moult fist Aigres de belles omosnes pour lui, afin que Dieu lui donnast aïde et victoire; et ainsi il s'en ala a court sans compaignie, fors seulement d'Aigres qui estoit descongneüz, car il n'y osa mie aler apertement.
Et Romaine demoura plourant et dementant pour Orchaz son ami, et fut en oroisons que Dieu lui donnast force et pouoir contre son adversaire.
Sur ce Orchas s'en vint a court moult richement montez et moult noblement apareilliez, et avecques ce il se maintenoit si cointement que moult voulentiers le regardoient toutes les gens, et louerent moult sa contenance et son atour, et fut grandement gracïez de chascun.
La endroit avoit telle presse que a paines y pouoit on son pié tourner, maiz Orchaz passa oultre apertement tant qu'il vint devant l'empereur, si lui dist a liee chiere:  "Emperiere, je vous faiz assavoir que veez me cy tout prest pour acquittier Milie vostre fille, qui m'a plegié par sa grant courtoisie de revenir a jour et me aida debonnairement, par quoy je fus miz hors de la chartre, et pour ce je suis mon plege venu delivrer et me presente devant vous, pour moy purgier de toute villenie contre cellui qui a tort m'en a acusé en vostre court.
Si vous requier, sire, que me veuillez delivrer".
Et son adversaire qui la estoit present, fier et orguilleux, dist a l'empereur:  "Sire, et veez me cy tout apareillié pour lui prouver qu'il occist vostre nepveu mauvaisement et en traïson.
Et sachiez que je lui feray, se Dieu plaist, recongnoistre l'oultrage, ains le souleil resconsant".
A ce mot, dist Orchas au traïtour:  "Je te deffy".
Atant se esloingnerent l'un de l'autre et puis se raprouchierent tant comme chevaulx porent randonner, et s'entreferirent des  lances.
Et quant elles furent brisees, ilz trayrent les espees toutes nues et s'entredonnerent grans coups menu et souvent; et longuement dura la bataille.
Maiz en la fin, Orchas donna un tel coup au traÿtour qu'il lui lança l'espee parmi le corps et cheÿ a terre sanz arme jus du cheval.
Et quant il ot ce fait, il s'en vint a l'empereur et lui dist:  "Sire, il m'est aviz que j'ay bien fait ce que je doy, si vous prie que vous vueillez quitter ma damoiselle qui me plega par sa grace.
Et avec ce, sire, je vous pry que vous me prenez en vostre conduit, par quoy je m'en puisse aler sauvement a mon hostel sanz empeschement".
Quant l'empereur vist ce, si fut moult dolens, car trop mielx amast que l'autre chevalier eüst vainqu, maiz il regarda que le sauf conduit il ne lui pouoit escondire, sauve son honnour, si respondi a Orchas:  "Sire, or soiez asseür, car je vous prens en mon conduit, car ja vous ne trouverez si hardis qui ja vous mefface de riens.
--  Emperiere", dist Orchas,  "je vous en mercie bonnement".
A ce mot vint illec Milie, et lors que le chevalier la perçut, il descendi viguereusement et s'agenoulla par devant lui.
Maiz la damoiselle  le releva moult courtoisement par la main et puis le traist a une part, car elle ne vouloit mie que nuls oÿst son conseil, et lui dist:  "Doulx amis, ou est vostre compaignon"?    "Gentilz damoiselle", dist Orchas,  "bien croy qu'il ne soit mie loing de ci, maiz il ne se ose mie bien monstrer, pour la paour qu'il a que vostre pere ne l'aperçoive.
Et nonpourquant, se m'aïst Dieux, il m'est aviz que aujourd'uy il vous a plus regardee que il n'a fait nostre bataille.
--  Sire", dist la damoiselle,  "Dieu soit garde de lui en quelque lieu qu'il soit et lui octroit joie et honnour.
--  Ainsi soit il", dist Orchas,  "et sachiez, damoiselle, qu'il s'en yra prouchainement hors du païs dont il est a grant meschief plus pour vous que pour autre chose.
--  Sire", ce dist Milie, "ce poise moy qu'il convient qu'il soit ainsi, si lui direz qu'il ne laisse pour riens qu'il ne viengne le matin parler a moy, car mon pere yra chacier, et si y viengne si secrettement qu'il ne soit aperceüz de nullui.
Or en alez a Dieu qui vous veuille garder, se dist Milie, et si le me salüez et je vous en prie".
Endementiers qu'ilz parloient ensemble, l'assemblee se departi et l'empereur  s'en ala en sa chambre.
Mais tout avant il commanda que le vainqus fust pendus.
Et ainsi que Milie donnoit congié a Orchas, deux messagers vindrent a lui et lui dirent:  "Madamoiselle, trop demourez, car l'empereur vostre pere vous attent pour aler disner.
--  Seigneurs", dist la damoiselle,  "et je m'en voiz avecques vous".
Et atant elle s'en ala par devant son pere l'empereur qui demandee l'avoit; et Orchas, d'autre part, si se mist a voie, et Aigres qui estoit en agait, si s'en vint au devant de lui et lui demanda se il estoit sains et hetiez, et Orchas lui respondi que, la mercy Dieu, il ne sentoit mal ne doulour, et puis dist:  "Sire, j'ay grant merveille de ce que la fille de l'empereur me tint si longuement en parolle pour vous, ne qui la mouvoit a estre si songneuse a demander de vous; et tant vous faiz je assavoir que elle me pria moult especialmemt que je vous deïsse que demain au point du jour vous allissiez parler a lui, car l'empereur doit partir a celle heure pour aller chacier".
Quant Aigres entendi la nouvelle de s'amie, si fut moult liez et joiant, et sachiez qu'il ne demonstra mie par semblant a Orchas la grant joie qu'il sentit en son cuer, ains chevauchierent tout devisant, tant qu'ilz vindrent a leur hostel ou ilz furent richement receüz, et trouverent tout prest et apareillié de disner si tres  bien qu'il leur devoit souffire.
Si mengierent a moult grant joie, et aprés disner, ilz parlerent de leurs besongnes selon ce qu'ilz avoient a faire et d'unes choses et d'autres.
Or advint que le landemain de celle journee, l'emperiere se leva par matin pour aler au deduit de la chacerie, et furent les veneurs apareilliez, si monterent et se mirent a voie vers la forest qui estoit sept grosses lieues loing de Romme.
Et vous dy que, a l'entree de celle forest, l'empereur avoit un manoir ou il repairoit tousjours quant il aloit chacier celle part, et la endroit l'empereur se tourna pour desjeüner.
Et atant je vous en laisseray, si vous compteray d'Aigres qui toute la nuit fut en grief pensee pour la fille de l'empereur, et lui vint mainte diverse melancolie au devant.
Et moult lui pesoit que la journee duroit et tant que l'eure metoit tant a venir.
Et lors que il perçut le jour ou ainçoinz, il se vesti et apareilla en guise d'Allemant, le mantel au col, et par dessoubz il avoit seinte son espee Pleuresanc.
Et en telle maniere il s'en vint a la court, et l'empereur estoit ja meüz, ainsi comme oÿ avez, pour aler en son deduit.
Et adonc Milie la courtoise ne s'estoit pas mise en oubly, ains gaita l'eure que elle cuida que Aigres deüst venir, et envoia a l'encontre de lui une de ses chamberieres que l'en enmena si priveement  que nuls homs ne se apperçeüst de lui.
Maiz avant que Aigres se partist de s'amie, telle personne en prinst garde qui leur mut un ennuyeux plait, ainsi que vous pourrez oïr cy aprés.
Lors que Aigres fut venus avecques la fille de l'empereur et il vist qu'il fut tout seul sanz autre compaignie, fors que de une damoiselle tant seulement, qui savoit toutes leurs amistiez, il se aproucha de lui comme cellui qui grant desir en avoit, et furent si privez l'un de l'autre et a si grant plaisance que je croy que oncques maiz amans n'orent si savoureuse vie comme ilz eurent a cellui point, ne ilz ne se pouoient saouler de rendre soulas l'un a l'autre de paroles et de fait.
Quant ce vint sur le departir, Aigres dist a Milie, moult tendrement plourant:  "Doulce amie, j'ay grant destresce de ce qu'il me convient si briefment departir de vostre compaignie, car vous savez bien la haïne que vostre pere a a moy, et avez bien entendu le serement qu'il a fait que, se il me puet tenir aprés le terme qu'il m'a miz, que tout le monde ne me pourra garantir de mort.
Et pour ytant il me convient eslongner de vous; mais comment que la departie du corps soit faicte, mon cuer vous fera loial compaignie ne jamaiz, tant comme je vive, autrui n'ameray.
Mais je sçay bien que vous aimerez autrui que moy,  car vous en trouverez tant de souffisans qui seront tous desirans de vostre amour, que vous ne pourrez abstenir nullement que vous ne soiez obeïssant a la voullenté duquel que soit, par force de parolles".
"Ha! mon tres chier ami", ce dist Milie, "que avez vous dit? Ja Dieux ne me vueille aidier quant je avray autre ami que vous.
Et tenez, vez cy ma foy que je vous ay ainsi loiaument en convent".
A ce mot Aigres la baisa par moult grant saveur, et bien leur en convenist du surplus.
Moult longuement furent ensemble sans ennoyer, et sachiez que jamaiz ne se voulsissent partir de celle compaignie, se ce ne feust pour la doubtance de blasme recevoir.
Mais oncques ne se porent si bien garder que une vielle du mauvaiz linage la marrastre Berinus, en qui Milie se fioit, ne les encusast a un des .VII.
sages et lui compta toutes les privetez; et cellui les encusa vers le roy, dont puis ce dy ilz orent grant paine et ennuy, si comme vous orrez compter cy aprés.
Et de tout ce les deux amans ne se donnerent garde, maiz ilz se departirent l'un de l'autre, si courrouciez que je ne le vous savroie dire de bouche, pour ce seulement qu'ilz ne savoient quant ilz seroient maiz ensemble a tel loisir, car il convenoit que Aigres s'en alast hors du païs.
Dont lui demanda Milie et lui dist:  "Doulz amiz, pour Dieu, or me  dictes sanz celler en quel païs vous cuidiez repairier.
--  Certes, ma doulce damoiselle, je croy que je m'en yray vers France, car j'ay entendu qu'il y a guerre.
Tres chiere damoiselle, plaise vous a souvenir de moy vostre loyal ami".
Atant Aigres prist congié de Milie et s'en partit moult desconfortez, et elle demoura moult dolente et courroucee et en grief pensee.
Or revendray a l'empereur qui revint de chacier moult liez, et fist on moult grant joie de sa venue; et Aigres s'en vint a l'ostel, dollent et pensis pour s'amie qu'il lui convenoit laissier, mais il se resjoÿssoit en ce qu'il avoit sentu et esprouvé qu'il avoit le cuer d'elle.
En celle maniere il estoit liez et dolent ne il ne se pouoit tenir de penser et de fantasïer.
Et nonpourquant sa mere, sa suer et Orchas se mettoient en paine de le mettre en joie, mais tout adez il pensoit et souspiroit tant, que Cleopatras sa mere lui demanda se il estoit de riens courrouciez:  "Certes",  dist Aigres, "madame, j'ay plus a penser  que je n'oz oncques, car je n'ay pas ce que je vouldroie avoir.
Et nonpourquant si en ay je grant partie, et se je suis tristes et esbahis, ce n'est mie merveille, car, se m'aÿst Dieu, le terme aprouche qu'il me convient ceste contree vuidier.
Et vous dy, ma chiere mere, que l'empereur le m'a fait forjurer, fors tant qu'il me donna terme d'un mois seulement".
Adonc ot Cleopatras si grant destresce au cuer que elle se pasma par plusieurs fois, et au relever elle s'escrioit comme femme mesaisiee:  "Hemy! lasse chetive, que feray je? Hemy! beaux filz, que fera ta lasse de mere? Certes bien vouldroie mourir quant j'ay perdu monseigneur.
Et puis si pers mon chier enfant tout vif et le convendra aler mendiant par estranges païs".
Quant Orchas vist la dame ainsi desconfortee, sy le senty moult a son cuer et dist:  "Chiere dame, pour Dieu mercy, apaisiez vous et vous reconfortez, et je vous ay en convent, puis que ainsi est que Aigres ne puet  demourer, que je lui tendray bonne compaignie tout partout ou il yra, ne ja ne lui fauldray pour chose qui aviengne.
--  Sire", dist Cleopatras,  "vostre mercy; et sachiez que je en suis un pou plus asseür de ce que vous serez son compaignon".
Et quant Romaine entendi qu'il convenoit son frere departir, si demena moult grant doulour; et nonpourquant elle n'osa mie monstrer son grant meschief, pour ce qu'elle doubtoit que sa mere n'en feust plus esmeüe.
Et Cleopatras s'en abstenoit aussi pour sa fille, et pour ce n'avoient elles mie moins de destresce.
Or advint que la derreniere journee du mois escheÿ, si se appareillerent Aigres et Orchas pour mouvoir, et firent chanter la matinee une messe du Saint Esperit.
Aprés ce ilz se desjeünerent un pou et endementiers Gallopin troussa toutes leurs armeüres.
Quant ce fut fait, ilz prindrent congié ensemble a telle destresce que je ne vous saroie deviser plus grande.
Et au departir, Aigres baisa sa mere et sa suer, et puis Orchas baisa couvertement Romaine s'amie et elle lui, et lui dist Orchas qu'elle se tint pour toute asseüree qu'il lui laissoit son cuer sans departir.
"Certes, doulx amiz", dist Romaine,  "puis que ainsi est que vostre cuer me laissiez, il ne seroit pas raison que vous vous en alissiez sanz cuer; pour quoy vous enporterez le mien en lieu du vostre.
Or prie Dieu que bien le gardez et me doint  joie de vostre amour.
--  Madamoiselle", dist Orchas,  "Jhesu Crist vous en puist aidier".
Atant se departirent l'un de l'autre a telle destresce que a paine que le cuer ne leur perçoit.
Ainsi les deux compaignons se mirent a voie sanz nulle autre compaignie, fors de Gallopin seulement qui fut monté sur un roncin; et quant Aigres fut un pou esloingnez, si commença a soy plaindre et a souspirer et a ramentevoir les durtez qu'il avoit eües en son temps, et puis s'escrioit de foiz en autres:  "Ha! Fortune, comme tu m'as tousjours esté dure et fellonnesse, et comme je te doy haïr et maudire".
Et quant il avoit ce dit, il regardoit vers Romme et adonc plouroit fondaument et disoit:  "Ha! Romme, Dieu soit garde de toy, car en toy laisse mon cuer et ma leesse, c'est Milie ma doulce amie et Rommaine ma doulce suer, et avec ma dolente mere.
Hemy! que j'ay dur cuer et felon quant il ne me fent pour la grant destresce que je sens".
A ce mot ot Aigres si grant angoisse qu'il fut ainsi comme en palmoisons, et bien pou s'en failly qu'il ne cheÿ de dessus son cheval a terre; et feust tombé se ce ne feust Orchas son compaignon qui le  retint entre ses bras.
Et quant Aigres fu revenus, Orchas lui dist:  "Ha! doulx sire, pour Dieu refraingnez vostre maniere, car en ceste douleur demener ne pouez vous riens gaigner, ne il n'affiert mie a vous que vous soiez de tel maintien, ains est droit usage a femme de plourer et de faire duel.
Il n'apartient point a un gentil homme de plourer.
Pour Dieu, sire, apaisiez vous et vous maintenez sagement, car, puis que ainsi est qu'il vous convient Romme guerpir, pour ce ne vous devez vous mie desesperer.
N'a il pas ailleurs terres assez ou nous puissons habiter et demourer seürement? Et si est Dieu aussi bien la comme cy, ne vous n'estes malade ne mort; vous estes en tres bon point et sein de vostre corps et bien monté et armé, et si sommes, moy et Gallopin, du tout a vostre commandement.
Si n'estes pas seul, ce me semble, quant nous deux sommes avecques vous, car chascun de nous a cuer d'omme, et si ay bien fiance en Dieu que ja ne venrons en païs ou nous ne doyons bien conquerre chevaulx, armes et despens.
Et si me dit le cuer que, dedens un mois, nous trouverons bien aucun seigneur qui nous retendra pour lui servir, de qui bien et honnour nous vendra.
Et sachiez, sire, qu'il n'est pas preudomme qui s'esmaie.
--  Se m'aïst Dieu, beaux doulx compaings", dist Aigres, "bien sçay que vous dictes verité, mais vous pouez bien savoir que en duel faire je  n'ay pas tort, selon ce que vous savez comment il m'est.
Et bien sachiez que, se vous, par vostre humilité, ne vous feussiez acompaigné avecques moy, jamaiz n'eüsse joie ne confort, si que, pour le sens et pour la franchise que je voy en vous, je vous ottroy et creant que jamaiz nous ne vendrons en lieu que je ne face a vous telle reverence, que je vous tendray a honnour et seray vostre escuier, et serez monseigneur et mon maistre, car bien le vallez, ce me semble, pour quoy je vous donne et ottroye ceste honnour".
Or dist Orchas:  "Sauve vostre grace, or m'avez vous dit trop grant honte, et croy que, vous l'avez dit pour moy gaber.
Car, se Dieu plaist, je ne seray ja si oultrecuidiez que j'aie seigneurie sur vous, ne ja ceste honnour ne sera mie mienne, ainz vueil que vous l'aiez et que vous soiez sire et je vostre escuier.
--  Si m'aïst Dieu, beaux doulx amiz", ce lui dist Aigres, "il n'avendra a nul fuer que je soie si plain d'orgueil que je face filz d'empereur escuier dessoubz moy, maiz puis qu'il est ainsi que vous, par vostre debonnere humilité, ne voulez avoir sur moy seigneurie, je vueil que vous m'ottroiez que nous soions compaignons egaulx ne que nul de nous deux ne perde son nom de l'ordre de chevallerie, si en serons tenus plus chier et trop plus prisiez et doubtez de toutes gens.
--  Sire", dist Orchas,  "je vueil qu'il soit du tout a vostre voulenté".
Adonc jurerent l'un a l'autre a estre loiaulx compaignons  et se tindrent bien convent, car oncques compaignons ne s'entraimerent autant comme ilz firent.
Et quant la compaignie fut faicte, ilz s'en alerent plus lieement ensemble, et tousjours reconfortoit Orchas son compaignon.
Tant errerent les deux compaignons par leurs journees, sanz aventure trouver de quoy on doie faire mencion, qu'ilz vindrent a un chastel fort et bien seant que on apelloit Radiscot et se accorderent que se hebergeroient laiens la nuit, maiz ce fut a leur dure maleürté, car a paines en porent puis yssir, si vous diray comment.
Le chastelain qui ce chastel tenoit estoit faulx, traïtre et de mauvaise condicion, et estoit apellé Guymars; mais sa femme estoit la meilleur dame qui fut en tout le païs, et avoit nom Lucienne.
Ce Guymart estoit oncle au glouton contre qui Orchas se combati a Romme, ainsi comme vous avez oÿ, mais le chastelain ne le congnoissoit mie, car oncques ne l'avoit veü en lieu par quoy il le peüst congnoistre, mais tant en avoit il bien entendu qu'il avoit nom Orchas.
Atant entrerent les deux compaignons ou  chastel, mais Orchas ne se donnoit garde que le sires du chastel feust oncle du traïtour qu'il avoit occiz, car ilz n'y feussent mie voulentiers alez.
Lors qu'ilz furent entrez en la ville, ilz demanderent l'ostel du chastelain, car ce leur sembloit plus grant honnour de leans hebergier que en l'ostel d'un bourgoiz; si s'en alerent celle part, car bien trouverent qui leur enseigna le chemin.
Et la chastelaine, qui estoit dame de bonne part et remplie de toute beauté, si estoit venue sur le pont dehors pour lui esbatre entre lui et quatre pucelles, car le chastellain estoit alé en son deduit.
Et lors que la dame perçut venir les deux chevaliers, qui estoient noblement vestus de deux bliaux pour la doulçour du temps, si se leva contre eulx et dist:  "Seigneurs, bien puissiez vous venir.
--  Dame", dist Aigres, qui premier parla,  "bonne aventure vous doint Dieu et vous octroit joie et honnour".
Et a ce mot les chevaliers descendirent de leurs chevaulx et s'arresterent sur le pont du chastel.
"Seigneurs", dist donc la dame,  "s'il vous plaisoit a hebergier ennuit ceans, vous trouverez l'ostel apareillié.
--  Chiere dame", dist Orchas, "la vostre grant mercy, et sachiez que nous ne demandons autre chose ne pour autre chose nous ne sommes venus cy".
Atant les damoiselles prinsdrent leurs chevaulx et les menerent establer, et Gallopin mesmes s'en entremist avecques elles, et firent tant que les chevaux furent bien aisiez et conreés.
Et la dame  tint a ses hostes compaignie et les festia et honnora a son pouoir, quoy que le sires face aprez, car il estoit fel et orgueilleux, par quoy ilz estoient en mauvaiz hostel.
Ainsi comme la dame faisoit ses hostes servir et aisier, le chastelain repaira de rivoier et fist par devant envoier oiseaux et venoison qu'il avoit prins a grant planté.
Lors que le sire feust venu et il entra en la salle, la dame vint a l'encontre de lui et le sallua, et puis aprez les deux chevaliers le salüerent moult courtoisement, et le chastelain leur rendi son salut, puis tira sa femme a une part a conseil, et lui demanda:  "Dame, qui sont ces deux chevaliers?   --  Si m'aïst Dieu, sire, je ne sçay, mais ilz me semblent qu'ilz sont bonnes gens et nobles, et pour ytant je les ay hebergiez par vostre congié, s'il vous plaist.
--  Dame", ce dist le chastelain, "vous estes plaine de moult bel service".
Et puis dist ainsi comme par ramposnant:  "Dame, puis que je sçay qu'il vous plaist, il ne me doit mie desplaire; et puis qu'il est ainsi, or faictes tost apareillier a mengier.
--  Sire", dist la dame,  "voulentiers".
Atant fut le mengier apareillez et les tables mises, et l'eaue fu apareillee pour laver.
Quant on ot lavé, l'oste et la dame se alerent seoir,  et aprés les chevaliers souperent assez et par loisir.
Et aprés mengier, quant les napes furent ostees, le chastelain mist les chevaliers a raison et leur dist:  "Seigneurs, je saroie moult voulentiers qui vous estes et ou vous alez et comment vous avez nom; si vous pry que vous le me dïez.
--  Beaux doulx hostes, puis qu'il vous plaist, je vous en diray la verité.
Sire, sachiez que nous venons de Romme, ou nous avons souffert maint mal et maint grant ennuy et non mie par nostre desserte, car oncques riens n'y meffeïsmes.
Et vous dy, sire, que j'ay a nom Aigres et cestui cy Orchas, et sommes nous deux compaignons.
Or est ainsi qu'il nous convient guerpir Romme par le commandement de l'empereur, si en alons en France pour avoir souldees".
Quant Guymars entendi que le compaignon d'Aigres avoit nom Orchas, si mua coulour, car le cuer lui dist que c'estoit cellui qui avoit son nepveu occiz.
Mais il ne leur en monstra nul semblant, pour ce qu'il vouloit avant savoir la certaineté du fait, ains dist par decevance:  "Beaux seigneurs, moult bien vous congnoiz et bien sçay qu'il n'y a pas encores .III.
sepmaines que vous feustes a  la cour de l'empereur, ou il ot maint gentil homme assemblé pour une bataille qui y fut, et la fist Orchas que je voy cy en present, qui tant bien se deffendi contre son adversaire qu'il l'occist, si comme j'ay entendu, et si estoit cellui a qui il se combati bon chevalier et renommé".
"Par ma foy", ce dist Orchas, "se je l'occiz, je n'euz mie tort, car aussi eüst il fait moy, s'il peüst, pour quoy ce fust sur mon droit se je me deffendi".
Dont se leva Guymars par grant maltalent et dist:  "Si m'aïst Dieux, damps chevaliers, vous avez fait grant folie du congnoistre, et moult vous tiens pour oultrecuidiez quant devant moy vous vantez que vous avez occiz mon nepveu, car vous en avrez tel guerredon que vous en perdrez la vie avant que de cy vous partez.
Or avant, mes sergens, prenez le moy.
--  Sire hostes", ce dist Aigres, "gardez que vous faites, car puis que vous nous avez hebergiez par vostre courtoisie, vous feriez trop villaine traïson se vous nous fesiez mal ne villenie en vostre hostel, et se autre le nous vouloit faire, si nous en devriez vous garder et garantir, car nulle part on ne doit estre plus seür que en son hostel.
Et d'aultre part, vous avez mengié avec nous, si seriez pire que Judas, se nous avions mal par vous ainsi faulcement".
"Me cuidiez vous tenir pour fol", dist le chastelain.
"Si m'aïst Dieu, se je oncques puis, je me vengeray ycy de vous.
Or tost", dist il,  "fermez  vostre huis, afin que ces murdriers ne nous eschapent".
Dont saillirent sergens et escuiers plus de .XIIII.
et l'oste sailly tout premier, comme cellui qui estoit moult yrez, et s'adresça vers Orchas, pour ce qu'il le haioit le plus, et le print par les temples, si fellonnessement que tout envers l'abati et lui esracha mil de ses cheveulx.
Quant Aigres vist son compaignon a tel meschief, si n'ot en lui que courroucier, dont s'en vint vers son hoste, sanz plus attendre, et dist par grant aïr:  "Hostes, vous faites grant oultrage, qui mon compaignon formenez si villainement.
Or vous gardez de moy, je vous deffy".
Dont le fery Aigres du poing un tel coup sur l'oreille qu'il lui rompy quatre dens de la bouche, dont, de l'angoisse qu'il ot, il cheÿ tout pasmez.
Endementiers Orchas se leva et vist venir un escuier qui tenoit une hache et cuida ferir Aigres qui garde ne s'en donnoit.
Mais Orchas aherdi un estal qu'il trouva devant lui, et puis s'en vint a cellui qui la hache tenoit et lui donna un tel coup qu'il l'abati a terre tout escervellé, si que la hache lui volla hors des poings.
Et Aigres, qui estoit engrant de lui deffendre, sailly celle part et la prinst, et quant il la tint en sa main, si se  acosta delez Orchas qui moult bien se deffendoit.
Et quant Gallopin vist l'aventure de ses seigneurs qui estoient entreprins, si fu moult aÿrez, car bien veoit que, se ilz estoient occiz, qu'il avroit moult courte duree.
Lors vist une lance qui estoit apoiee a un mur, si passa avant et la prist, et vint vers un escuier qui le plus aigrement assailloit ses seigneurs, et l'en fery parmi le corps si durement qu'il chaÿ mors sanz relever.
Et Gallopin passa oultre, si se mist en renc encoste ses maistres, et Aigres lui dist:  "Beaux doulx amiz, bien puisses tu venir.
Or soies asseür que, pour le beau coup que tu as fait, jamaiz jour ne te fauldray".
Si dist Gallopins:  "Or n'aiez paour, car huy mais ne serons prins qu'il ne leur soit moult chier vendu".
Quant la bonne dame vist le meschief, si fut moult dolente et esbahie ne elle ne sçot que faire ne que dire.
Et sachiez que moult voulentiers eüst aidié a ses hostes, s'elle peüst ne osast, car moult lui grevoit en son cuer ce qu'elle les veoit ainsi formener.
Adont s'en vint a son mary qui estoit tout senglant et estourdi, pour la jouee  qu'il reçut, et lui dist:  "Ha! sire, pour Dieu mercy, avisez vous, car, se m'aïst Dieu, ce sera oultrage et pechié se plus voz hostes formenez, car vous en serez tenu pour traïtre desloial, pour ce que vous les avez hebergiez en bonne foy.
--  Ha! beau sire Dieu, que cellui dist verité qui dist que on treuve pou de bonnes femmes, car, se m'aïst Dieu, a ce que je voy, vous vouldriez que ces murdriers feussent ores a sauveté, et la honte et le despit qu'ilz m'ont fait en demourast sur moy.
--  Sire", ce dist la dame, "ce n'est mie bien dit, sauve soit vostre grace, mais, pour Dieu, regardez a droit, si ferez vostre honnour, car puis que on les assault, que en peuent ilz maiz se ilz se defendent? Si m'aïst Dieu, ilz ont bonne raison, si loeroie que il se meïssent en vostre mercy et que vous les receüssiez, car, avant qu'ilz soient mors ne prins, ils vous feront moult grant dommage; si vous loue que vous le faciez".
"Dame", dist le chastelain,  "puis que ainsi est, faites en vostre voulenté, maiz bien vueil que vous sachiez que, se il m'en meschiet en aucune maniere, le courroux en vendra sur vous.
--  Sire", dist la dame,  "et je le vous ottroye".
Atant elle s'en vint vers les chevaliers, qui entendoient  a eulx deffendre, et a tous les autres qui les assailloient; si les commanda a departir et a traire arriere, et puis dist a Orchas et a Aigres:  "Beaux seigneurs, or ne vous mouvez, mais rendez vous, si ferez que sages, car vous pouez bien veoir et apercevoir que deffense n'y a mestier contre tous ceulx de ce chastel, ainçoiz vous prendroient par force mors ou vifz.
Si vous loue en bonne foy que vous vous rendez a monseigneur et a moy.
--  Dame", dist Aigres,  "nous tenons tant de bien de vous que nous nous mettrons en vostre mercy, sauves nos vies.
Et tenez, je vous rens ma hache; pour Dieu, dame, si ne nous faulsez pas, car moult redoubtons la cruauté de vostre seigneur".
"Beaux seigneurs", dist la Dame,  "or soiez du tout asseür, car vous ne avrez mal dont je vous puisse aidier".
Sur ce la dame les mena devant le chastelain et lui dist:  "Sire, veez cy voz hostes qui se mettent a vostre voulenté, sauves leurs vies, et vous crïent mercy.
Pour Dieu, sire, si en aiez pitié, car je leur ay ma foy plevie que nul mal vous ne leur ferez.
--  Dame", dist le traïtre,  "je entens bien ce que vous m'avez dit, et me semble de endroit vous que vous les avez clamez quittez, mais bien sachiez que je ne les quitte pas, car bien savez qu'ilz m'ont fait honte et ennuy.
--  Certes, sire", dist la dame,  "ilz n'ont pas fait que bien ne puist estre amendé, et si savez bien, sire, que Dieu commanda de pecheour misericorde.
--  Haa"! dist le traïtre, "dame, que je sçay  que vous pensez! Par ma foi, a mon essient, vous me vouldriez avoir changié pour l'un de ces deux, mais point n'yra a vostre voulenté".
Lors commanda a prendre Aigres, Orchas et Gallopin, et furent avallé en la prison puant et hideuse, par le commandement Guymart, et les enferma le chartrier par dedens et puis porta les clefs au chastelain, a qui Dieu doint male honte, car il avoit commandé que on lui portast, pour ce qu'il ne vouloit s'en confïer de nullui; et lors qu'il les tint, il les porta mucier dedens le fuerre de son lit.
Et tout ce aperçut bien la dame qui moult estoit sage et avisee, et dist en son courage que, s'elle puet tenir les clefs, elle mettra ses hostes dehors, quoy qu'il en aviengne.
Sur ce le chastellain s'en ala couchier, et la dame d'autre part.
Et les prisonniers estoient en la chartre en telle destresce que a paine vousissent estre mors, et Aigres se dementoit et disoit:  "Las! comme je suis de male heure nez, car tousjours voiz de mal en pis.
Bien m'a Fortune prins en grant guerre.
--  Ha! doulx amiz", dist Aigres a Orchas,  "beaux doulx compaings, comme vous souffrez  pour moy moult de maulx! Certes ce n'est mie si grant dommage de moy comme de vous d'assez".
"Ha! sire", dist Orchas,  "trop avez villaine coustume de vous esmaier pour aucune souffraite.
Pour Dieu, laissiez vostre garmenter et le complaindre, car ce ne vous puet riens valoir, et si savez bien que tout ce advendra qui avenir nous doit; et se Dieu plaist, la dame qui nous heberga ne consentira mie que en telle maniere nous soyons traÿs".
Tout ainsi reconfortoit Orchas son compaignon; et la chastelaine qui se gisoit seulle en un lit en la chambre de son mary, si fut toute nuit en agait comme elle peüst les clefs avoir, car elle avoit grant pitié des chevaliers.
Si advint qu'elle entendi que le chastelain fut endormiz, si se leva tout coiement et prist les clefs ou il les avoit miz.
Lors print un cierge et l'aluma a une lampe qui ardoit, puis s'en vint en la chartre sanz detrïer, si escouta et oÿ comment Aigres plouroit et se dementoit; si lui fist moult mal au cuer la mesaise que les prisonniers avoient.
Adonc defferma vistement l'uis de la prison:  "Helas"!   dist Gallopin, "on nous vient querir pour mettre a mort, car j'ay oÿ l'uis deffermer.
--  Freres", dist la dame, "or ne vous esmaïez, car ce n'est il pas, ains suis celle qui vous heberga, qui suis moult dolente et courrouciee de l'oultrage et de la villenie que on vous a fait.
Or ça, Aigres et vous Orchas, yssez hors de ceste prison, car plus n'y demourrez, se Dieu plaist.
--  Dame", dist Orchas,  "l'eure soit beneoite que vous fustes nee, et Dieu vous rende le guerredon de la bonté que vous nous faites, car nous ne le vous pouons merir ne desservir maintenant".
Atant ilz yssirent de la prison, et la dame leur delivra tout leur hernois et puis les mena en l'estable ou leurs chevaulx estoient, si mist chascun la selle sur le sien.
Aprés ce ilz se armerent bien et faiticement.
Quant ce fu fait, ilz monterent sanz plus attendre et prindrent congié à la dame qui debonnairement leur avoit aidié, et elle les commanda a Dieu qui les gard, puis s'en revint en la chambre et remist les clefs la ou elle les avoit prises.
Dont se coucha en son lit tout coiement; et en pou d'eure elle oÿ la noise et le cry de la gaite qui crioit a haulte voix:  "Or sus, or sus! les prisonniers sont eschapez".
Tant cria la guete que les gens du chastel se esveillerent et saillirent sus.
Et Guimart mesmes, qui entroÿ la  noise, si sailly sus, sanz soy seignier, et tout courroucié vesti son bliaut et un pourpoint, car son haubert ne trouva pas apareillié a celui besoing, et seingnit son espee et monta sur son destrier qui estoit tout prest.
Et quant il print son cheval, on lui bailla escu et lance tant seulement, et ainsi il s'en yssi; et escuiers et sergens alerent aprés lui.
Mais le chastelain aloit plus d'une archee devant, tant comme son cheval pouoit aler, et Aigres et Orchas s'en alerent grant aleüre devant.
Celle nuit estoit la lune clere et luisant comme le beau jour, et Guymart, qui avoit cheval fort et isnel, courut tant par grant aïr qu'il attaingnit les compaignons a une archee de bougon prez, et si avoient ja bien eslongnié le chastel d'une lieue; et sachiez que, se chascun d'eulx feust aussi bien monté comme Aigres estoit, jamaiz ilz ne feussent ratains, pour tant qu'ilz voulsissent fouir, maiz ils contrattendoient l'un l'autre.
Et lors que Guymart les ot aprouchiez, si leur escria:  "Gloutons, arriere retournerez ou chastel ne riens n'y vault le fouir, car vous en alez mauvaisement et en traïson, si emportez vostre escot comme larrons et mauvaises gens; si l'achetterez moult chier encores anuit.
--  Regardez, beaux compaings, comme ce traïtre nous suit  de prez, je croy que nous serons tous mors, se nous ne pouons bien fouir, car il ne vient mie seul, ains vient grant multitude de gens avecques lui, pour quoy deffense nous y pourroit pou valloir, se Dieu ne nous envoie secours".
Atant Guymars les ot si aprouchiez qu'il ataingnit Gallopin qui s'en aloit derriere son maistre, car son roussin ne pouoit mie si tost courir comme les destriers, par quoy le traïtre, qui venoit tant comme cheval pouoit aler, fery Gallopin par derriere et lui apoia la lançe au costé et le fery par si grant force qu'il le geta jus de dessus son cheval a terre, maiz il ne le toucha point en char.
Et Guymart, qui le cuidoit avoir occiz, vint au cheval de Gallopin, si sacha son espee et lui coupa le hasterel.
Quant Orchas vist gesir Gallopin a terre, si fut moult courroucié et dist que jamaiz n'avra joie se il ne le venge.
Lors tourna le destrier vers le glouton, l'espee ou poing, et Guymar, qui pou le doubtoit, s'en vint vers lui et lui donna grant coup; mais Orchas l'assena par telle vertu que tout l'escu lui pourfendi et lui mist l'espee parmi le corps, que oncques armeüre ne le garanti, et Guymart, qui le coup soustenir ne pot, vuida la selle du cheval et cheÿ a terre comme cellui qui estoit prez de mort.
Et quant Orchas le vist en  tel point, si lui dist pour contrallïer:  "Beaux hostes, or avez vous vostre escot que vous demandastes orains".
Et puis dist a Galopin:  "Or prenez ce destrier pour vostre roussin que vous avez perdu.
--  Sire", dist Gallopin,  "vostre mercy, car de tel change je ne me plaing pas".
Et atant il monta vistement sur le destrier; et puis ilz se mirent au chemin.
Maiz ilz n'orent guaires fouy quant la commune du chastel vint et trouverent leur seigneur mort gisant.
Lors se assemblerent tous entour le corps, si le commencierent tous a regreter et a plaindre et firent un merveilleux duel.
Et endementiers que ilz se dementoient, les compaignons s'esloingnerent tellement que ilz ne sçorent que ilz furent devenus.
Et nonpourquant alerent et coururent ilz aprés les fuyans a l'aventure, mais ilz ne les porent trouver ne rataindre.
Et quant ilz virent qu'ilz n'en pourroient faire autre chose, ilz retournerent a Guymart le chastelain et l'emporterent sur un escu, grant duel demenant; et  faisoient telle noise et tel cry que on les pouoit oïr du chastel, dont la dame fut toute effree, si qu'elle s'en vint hors de la porte a l'encontre d'eulx.
Et quant elle vist son seigneur sanz ame, si ot telle angoisse qu'elle cheÿ toute pasmee.
Et quant elle fut revenue a lui, si se commença a blasmer et a laidengier et dist:  "Lasse! que pourray je devenir, quant, par mon occasion, est mon seigneur occiz et livré a mort? Hemy! comme je suis meschante, quant ce que je cuidoie fere pour bien m'est tourné a si grant courroux".
En telle maniere se dementoit la bonne dame; et quant elle fut pourpensee si se reconforta, car bien vist que la doulour ne lui pouoit aidier; et d'autre part elle regarda que, se le chastellain feust retournez en vie par aventure, le piz en fust tourné sur elle, pour les prisonniers qu'elle delivra.
Et selon ce elle se maintint le plus sagement qu'elle pot, et fut le corps porté en la salle et fut miz en terre moult honnorablement, ainsi qu'il apartint a lui.
Et atant je vous laisseray a parler, si vous compteray d'Aigres et de son compaignon, qui s'en vont moult lieement pour ce qu'ilz sont eschapez de ce peril; et nonpourquant ilz chevaucherent en moult grant doubte jusques au jour, car ilz doubtoient moult  les amiz du chevalier qu'ilz avoient occiz, et avec ce ilz ne savoient mie bien ou ilz aloient.
Quant ilz virent le jour esclarcir, si furent un pou plus asseürs et alerent tant par leurs journees, que je ne vueil mie toutes deviser, qu'ilz passerent les mons et entrerent es plains de Lombardie.
Si advint qu'ilz encontrerent un pelerin, qui bien sembloit estre gentil homme, et s'en aloit a Saint Pere de Romme.
Si le salüerent les compaignons et arresterent leurs chevaulx, et le pellerin aussi les sallua; et aprez ce Aigres requist au pellerin par amours et lui pria qu'il lui dist de quelle terre il estoit.
Cellui respondi:  "Sire, je suis de Bourgoingne, une bonne terre et plantureuse, se ce ne feust la guerre qui y est.
--  Comment doncques, doulx amiz, y a il doncques guerre?   --  Oïl, sire", dist le pellerin,  "certainement, maiz le duc est mort aucques nouvellement, dont c'est dommage, si maintient la duchesse la guerre par plusieurs souldoyers qu'elle a.
Et sachiez qu'elle est bonne dame et sage, et nonpourquant son ennemi qui la guerroie la doubte moult petit, et est queins de Monchenis et de Savoye, un riche païs et fort.
Et sachiez, seigneurs, que ce conte tient la duchoise si courte qu'elle est prez que au dessoubz de la guerre.
Je ne vous en sçay plus que dire; alez  vous en, a Dieu vous commant".
Sur ce le pelerin s'en parti, et les compaignons alerent leur chemin moult joyans de la nouvelle qu'ilz ont oÿe du pellerin.
Lors dist Aigres a Orchas son compaignon:  "Beaux compaings, je loeroie que nous allissions en souldees a cel conte dont cilz pelerins nous a conté, car grant bien nous en pourroit avenir se nous le pouyons servir a gré.
--  Ha! sire", dist Orchas,  "mais qu'il ne vous ennuye, ce ne seroit pas sens, car entour lui nous ne pourrons point conquester d'onnour, puis qu'il en est ja au dessus.
Si yrons, sire, s'il vous plaist, aidier a la dame qui en a plus grant mestier, si y pourroit mielx aparoir nostre prouesce, et si sont tous chevaliers tenus de soustenir le droit des vefves dames.
Et le cuer me dist que le conte la guerroie a tort, et aussi par aventure elle n'a aïde d'aucun seigneur.
Et pour ytant nous pourrons plus conquerre pris et honnour a estre de la partie de la duchesse que du conte.
--  Certes, doulx compaings", ce dist Aigres, "or voy je bien que vous  estes chevalier de grant pris et plain de grant sens et de gentillesse, et moult vous muet de grant noblesce de cuer ce que vous avez dit.
Et sachiez, doulx compaignon, que je n'oz oncques voulenté de aidier au conte, ains le diz seulement pour vous esprouver.
--  Sire", dist Orchas,  "bien vous en croy".
Atant ilz en laissierent le parler et cheminerent tant qu'ilz passerent Lombardie et entrerent si avant en la Bourgongne qu'ilz choisirent le noble chastel de Dijon.
Lors qu'ilz le virent, ilz parlerent ensemble qu'il pourroient faire, et dist Aigres a Orchas:  "Beaux doulx compaings, il m'est aviz que veez cy le chastel devant nous ou la duchoisse, a qui nous alons aux soldees, sejourne, si comme on nous a donné a entendre; si regardez que nous ferons et que vous en loëz: ou se nous yrons tout avant parler a la dame, ou se nous prendrons ainçoiz hostel en la ville.
--  Sire", ce dist Orchas, "il me semble que ce soit le meilleur que tout avant nous prendrons hostel en la ville, le meilleur et le plus riche que nous pourrons trouver; et ne soyons avers ne eschars de largement  despendre, mais acreons hardiement et faisons beaux despens et nobles.
--  Saincte Marie!"  dist Aigres, "beau compaignon, or dictes vous grant merveille, car se nous avions plain un tonnel de monnoie, si seroit il despendu dedens .XV.
jours a maintenir telle vie comme vous devisez.
Et vous savez que nous n'avons or ne argent ne maille ne denier de quoy despendre, si me sembleroit trop grant ignorance de tenir si grant hostel, quant nous n'avons de quoy paier.
Si nous vault mielx tendre que rompre, jusques a tant que Dieu nous avra aidié.
--  Compaings", dist Orchas,  "or ne vous esbahissez d'acroire, car bien sçay que Dieu paiera tout, ja n'en soiez en doubtance, car qui largement se maintient, planté le suit tousjours, et qui povrement veult vivre, il n'avra ja que povreté.
Et sachiez que qui a bonne foy en Dieu, Dieu lui envoie selon ce qu'il se veult maintenir.
Si vous en compteray un exemple en la vie saint Germain".
Il advint un jour que saint Germain s'en ala a Romme, ainsi que les autres sains hommes faisoient en cellui temps.
Saint Germain avoit telle fiance en Dieu que tout donnoit aux povres pour Dieu tout quanques il avoit d'or et d'argent, sanz riens retenir pour sa neccessité qu'il gardast  jusques au lendemain.
Si advint que saint Germain encontra un povre en sa voie, qui lui demanda l'omosne pour Dieu, ainsi qu'il devoit entrer en un chastel.
Et quant saint Germain l'oÿ, si en ot grant joie, car qui aime Dieu, il ot voulentiers parler de lui.
Et lors qu'il oÿ le povre, il apella son chambellan et dist:  "Amiz, se tu as point d'argent, si le donne a ce mesaisié.
--  Certes, sire", dist le chambellan,  "j'ay trois besans, mais ce me semble moult pou a ce qu'il nous convendra.
--  Ha! doulx amiz, or vous taisiez, car Dieu nous en donra cent foiz plus que nous n'en donrons pour lui.
Si vous pry que vous les donnez tous trois a ce povre homme qui pour Dieu nous a demandé".
Et le chambellan fist tantost le commandement son seigneur fors que il retint un des besans, car il creingnoit que ilz n'en eüssent deffaulte.
Aprés ce monseigneur saint Germain entra en ce chastel, dont ilz estoient assez prez.
Et lors que le chastellain en oÿ la nouvelle, il vint a l'encontre de lui, si le mena la nuit herbergier en son hostel et le servi et honnoura de quanques il convint a lui et a sa gent, moult lieement, car le chastellain estoit aussi de moult sainte vie.
Et vous dy qu'il estoit coustume en cellui temps que, quant un proudome  hebergoit l'autre, que tous ses despens lui donnoit, et aussi fist le bon chastellain au bon evesque d'Aucerre.
Avec ce vint le landemain que saint Germain se mist a voie; il donna a son chambellan deux cens besans sanz faire nulle mencion a l'evesque, si le convoya hors du chastel une grant piece et puis prindrent congié l'un de l'autre et se commanderent a Dieu.
Atant le chastelain s'en retourna et le chambellan, sanz arrester, s'en vint a son seigneur et lui compta que son hoste lui avoit donné .IIc.
besans.
Quant le saint homme l'entendi, si en rendi graces a Nostre Seigneur, et puis dist a son chambellan:  "Se Dieu te vueille aidier, or me diz verité, que donnas tu a ce povre quant je le te commanday"?  Donc commença le chambellan a müer coulour et dist:  "Sire, pour Dieu mercy, il fut bien verité que je retins un des besans que je avoie, pour ce que je n'estoie pas asseür que nous deüssions trouver si bon hostel.
--  Ha! fol",  dist saint Germain, "or pues tu savoir que tu as trop mal esploitié du besant que tu as retenu, car pour cellui nous en avons perdu cent; mais tu cuidoies que Dieu n'eüst pas pouoir du guerredonner.
Or puez veoir comment il nous a rendu a cent doubles les deux besans que tu donnas, car pour ces deux il nous en a donné .IIc., et se les trois eüsses donné, nous en eüssions eü .IIIc.; et ainsi tu nous as fait dommage par ta folie et convoitise, pour quoy si en soies une autreffoiz mielx avisé".
"Sire", dist Orchas,  "ainsi en advint il, et pour ce je le vous ay monstré, que je vueil que vous sachiez que plusieurs hommes ont perdu maint bien par leur mescreance, si comme furent les filz d'Israël ou desert, a qui Dieu envoya la manne dont ilz estoient repeüz, et y trouvoit chascun saveur de ce qu'il desiroit a mengier.
Et longuement ainsi furent tant qu'ilz le perdirent par leur mescroire, car ce que Dieu leur envoioit ilz mussoient et cuidoient que Dieu ne leur en peüst assez trouver ne livrer.
Et par ceste mescreance ilz perdirent la manne.
Et encores en y a il assez de telz qui cuident que les biens de Dieu leur doyent faillir, maiz ceulx qui feront en bonne foy ce qu'ilz feront, Dieu leur envoie assez selon ce qu'il se maintient".
Tout ainsi s'en aloit Orchas reconfortant Aigres son compaignon, et Aigres l'escoutoit moult voulentiers et lui dist:  "Certes, Orchas, beaux doulx compaings, je me vueil desormaiz du tout maintenir a vostre voulenté ne ja ne me desplaira chose que vous me vueillez commander ne faire".
Atant entrerent en la ville, tout ainsi devisant, et s'en aloient coste a coste, moult noblement, sur leurs chevaulx; et  Gallopin aloit derriere moult bien montez.
Moult furent les compaignons cellui jour regardez de toutes gens qui ou chastel sejournoient, et disoient l'un a l'autre:  "Dieu, qui sont ces chevaliers qui tant sont de noble maintien? Par Dieu, se ilz estoient enfans d'empereur, si sont ilz belz et honnorables".
Et les compaignons s'en alerent toute la maistresce rue sanz parler a homme ne a femme, jusques a ce qu'ilz furent devant la grant eglise de Nostre Dame.
Lors descendirent de leurs chevaulx et entrerent dedens le moustier pour faire leurs oroisons a la mere Dieu; et Gallopin leur tint leurs chevaulx.
Et ainçoiz que ils retournassent de l'eglise, un riche bourgoiz vint a Gallopin et le salua et puis lui dist par amours:  "Frere, or me di se ces chevaliers sont freres ou compaignons; et sachez que je ne le demande fors que pour tout bien.
--  Certes",  ce dist Gallopin, "bien vous en croy, et tant vous en dis que ce sont deux vaillans chevaliers preux et hardiz qui sont chaciez hors de leur païs par envie.
Et oultre vous diz sanz doubte que, se la dame de ceste terre les veult tenir a souldees, ilz lui mettront sa guerre en brief terme a fin.
--  Certes, doulx amiz", dist le bourgois,   "elle en avroit bon mestier.
--  Et messeigneurs", dist Gallopin, "lui aideront en bonne foy.
Mais par amours, sire, or m'enseignez, s'il vous plaist, ou nous pourrons avoir bon hostel pour logier et hebergier".
"Certes, doulx amiz", dist le bourgoiz,  "je le vous enseigneray bon et honnorable.
Vous vous en yrez en cel ostel que vous veez a ce grant huis, et la vous hebergerez avec moy, s'il plaist a messeigneurs.
Et sachiez que vous y serez bien serviz, honnorez et bien aisiez de tout ce qu'il vous fauldra, ne il n'a meilleur hostel ne ou il ait plus planté de toutes choses en ceste ville.
--  Sire", dist Gallopin,  "de cellui avons nous mestier".
Atant yssirent les deux compaignons hors de l'eglise main a main, si trouverent Gallopin et leur hoste parlans ensemble.
Et lors que le bourgoiz les perçut, il les pria de hebergier en son hostel, et les deux compaignons ne se firent mie longuement prïer, ains s'en alerent avec lui pié a pié.
Et lors que ilz furent devant l'ostel du bourgoiz, la femme de l'oste vint a l'encontre des chevaliers et les salua bien doulcement.
Sur ce ilz monterent en la salle, qui estoit belle et cointe, et la dame, qui estoit bien aprise, se mist  en paine de leurs sieges apareillier de coissins; puis s'assirent l'un delez l'autre, et le bourgoiz si leur tint compaignie.
Et Gallopin endementiers si leur establa les chevaulx et les aisa.
Dont mist Orchas son hoste a raison et lui dist:  "Beaux hostes, or pensés que nous soions bien aisés et que nous ayons planté de char de pain, de vin, vollaille et venoison et encores mielx, se on le puet avoir ne trouver, ne ja pour denier ne demeure.
--  Sire", dist l'oste,  "moult voulentiers en penseray".
Et quant Aigres oÿ son compaignon ainsi parler, si le regarda a merveilles et dist:  "Saincte Marie! qui paiera tout ce que Orchas nous fera despendre? Car nous n'avons or ne argent: or nous en doint Dieu gaigner".
Or furent bien hebergez les barons et bien aisiez celle nuit si grandement qu'ilz n'eüssent sceü souhaidier mielx.
Avecques ce ilz orent plusieurs menestrelz de chant et de vielle, qui tous se penoient d'eulx resjoïr, car ilz estoient si plantureusement serviz de toutes viandes et de tous vins que nul ne s'en plaingnit au derrenier.
Et vous diz que la feste y fut grant toute la nuit et s'en espandi la nouvelle ou chastel.
Et furent  tous esbahiz des riches despens que ilz entendirent que on y ot fait.
Et avant qu'il fut temps de couchier, la duchesse en sçot la nouvelle, de quoy elle dist:  "Ha! beaux pere glorieux, or feussent venus ces chevaliers en ce païs pour moy aidier en bonne foy contre celui qui me guerroie a moult grant tort".
Ainsi devisoit la duchesse a par lui tout ce qu'elle voulloit.
Et les chevaliers estoient en leur hostel, ou ilz demenoient grant feste, jusques a tant qu'il fut temps de couchier.
Dont furent les liz faiz aussi bien comme se ilz feussent roys; maiz ains qu'ilz allassent gesir, Orchas, qui estoit bien avisé, apella l'oste et lui dist:  "Beaux hostes, or regardés largement que nous avons despendu en tout, et puis metez en escript ou en taille; et soiez certain que ja denier n'y perderez, ainz serez paié au double, se Dieu nous donne vie et santé.
--  Beaux seigneurs", dist l'oste,  "or ne vous esmaiez du paiement, car se il y a en vous tant de prouesce comme je  l'espoir, ains demain vespre vous pourrez gaignier quatre tans que vous ne me devez".
"Ha! sire", dist Aigres, qui estoit engrant de gaignier,  "comment pourroit ce estre? Par fines amours dictes le nous et nous ferons, se Dieu nous veult aidier, tout ce que vous nous conseillerez.
--  Par ma foy, je le vous diray.
Ce conte qui guerroie ma dame vendra demain a grant gent, ainsi comme il fait chascun jour, dehors les murs de ce chastel et enmenera gens, bestes et tout ce qu'il pourra trouver dehors de la fermeté.
Et nonpourquant il a sur les murs de ce chastel maint bon sergent et maint arbalestier qui gardent la ville, par quoy le conte n'y ose aprouchier d'un arbalestee.
Mais je sçay bien que qui oseroit faire a ceulx de dehors une envaïe, ceulx de dedens prendroient cuer et s'en ystroient hors tous abandonnez.
Et ainsi on pourroit la proie rescourre et gaigner grandement.
--  Beaux hostes", dist Aigres,  "je vous mercie du bon conseil que vous nous avez donné.
Et sachiez que,  se le conte vient demain assaillir le chastel, que nous ystrons a l'encontre de lui, qui que nous doye suïr".
Atant l'oste s'en parti et leur donna bonne nuit, et les chevaliers se coucherent et reposerent toute la nuit.
Quant ce vint le landemain, qu'ilz virent apparoir le jour, ilz se leverent isnelment et puis alerent oïr messe a l'eglise Nostre Dame; et au retourner ilz trouverent tout apareillié de disner, si s'assirent au disner bel et courtoisement et deviserent que, aprés disner, ilz yroient veoir la duchesse.
Et voirement ilz y feussent alez, mais ainçoiz qu'ilz feussent levez du disner, le chastel fu tout esmeü et se leva la noise et la crÿee moult effreement, car le conte estoit venu fourrer et avoit ja toute la proie saisie et prinse, et par especial celle qui estoit demouree es foraines rues du chastel.
Quant Aigres et Orchas entendirent la noise, ilz saillirent vistement de la table, et Gallopin courut vistement les chevaux enseller, et endementiers,  ilz s'armerent et puis monterent tous trois es chevaulx et commanderent leur hoste a Dieu.
Si se mirent a voie moult richement armez et chevaucherent tant parmi les rues qu'ilz vindrent a la porte du chastel, celle part ou le conte estoit.
Mais le portier avoit close la porte, par quoy ilz ne porent yssir, dont Aigres fut moult courrouciez et dist:  "Beaux doulz amiz, vous faictes oultrage et a vostre dame honte et ennuy, quant ceans a tant de belles gens et vous savez la hors cellui qui tant vous fait de dommage, que vous n'ouvrez la porte, par quoy on leur puist leur proie rescourre.
Pour Dieu, beaux amiz, laissiez nous la hors yssir, car se Dieu nous vueille aidier, nous sommes en grant voulenté de vostre dame aidier et de garder l'onnour d'elle".
Atant le portier leur ouvry la porte et dist:  "Beaux seigneurs, a Dieu vous commant, qui par sa grace vous vueille garder de mal et d'encombrier".
Et si tost que ilz virent la porte ouverte, ilz fraperent tant chevaulx des esperons qu'ilz attaingnirent ceulx qui la proie enmenoient,  et Aigres leur escria:  "Or ça, beaux seigneurs, or laissiez la proie que faussement avez robee, et sachiez que vous ne la menerez pas plus avant".
Dont retourna l'un des fourreux, le plus viguereux des autres, et s'en vint a l'encontre d'Aigres par grant aïr; et s'entredonnerent si grans coups des lances que ilz percierent leurs escuz.
Les chevaliers furent fors, si que des arçons ne se murent, et de ce fut Aigres moult courroucié de ce qu'il n'abati son compaignon; et encores fut l'autre plus dolent de ce qu'il n'avoit Aigres tresbuchié, si lui dist:  "Par Dieu, vassal, vous estes trop oultrecuidiez quant vous nous estes venus envaïr a si petite compaignie.
Et bien sçay que celle qui ycy vous a envoié ne vous aime gaires, et se vous lui avez aucune chose meffait, mielx ne s'en puet estre vengee.
Trop menez ores grant orgueil.
--  Sire vassal", ce lui a dit Aigres,  "mais se vous me creez, vous vous rendrez a moi ainçoiz que je vous face pis".
Quant le fourreur entendi Aigres, si en ot grant desdaing, puis sacha son espee par si grant aïr qu'il lui  tresbucha plusieurs mailles de son haubert, et, se l'espee n'eüst trestourné, il l'eüst durement dommagié.
Quant Aigres senty le coup, si se courrouça et puis lui dist:  "Il me semble que c'est a certes".
Lors hauça l'espee et fery le glouton un si merveilleux coup qu'il lui faussa le haubert dessus l'espaulle et entra l'espee dedans la char.
"Vaissal", ce dist Aigres, "or vausist il mielx que tous sains vous soiez rendus".
Adonc l'eüst Aigres referu quant le chevalier lui cria mercy, car il estoit durement navré ou bras dont il tenoit l'espee, et dist:  "Pour Dieu, frans homs, ne m'occiz pas.
--  Or me jures donc que tu te en yras mettre en la prison Sanson mon hoste".
Et ainsi cellui lui en enconvenença et promist par sa loyauté, et Aigres le laissa atant.
Et endementiers que Aigres s'estoit combatus, Orchas et Gallopin avoient maintenu l'estour a l'autre costé des aversaires moult fort.
Adonc vint Aigres leur aidier et ferirent tant entre eulx trois deça et dela sur les fourriers qu'ilz furent durement dommagiez.
Et ainsi qu'ilz maintenoient l'estour, la dame estoit montee aux fenestres de son donjon et regarda les chevaliers  qui fierement se combatoient.
Lors fist crïer par le chastel que tous ceulx qui pourroient armes porter feussent apareilliez et alassent aidier et secourir les chevaliers nouveaux venus qui estoient en grant paine pour la proie rescourre.
Lors n'y ot bourgoiz, sergent ne chevalier qui ne s'en yssissent dehors, sans plus attendre, et n'y attendoient ne per ne compaignon, mais qui avoit meilleur cheval et qui plus tost couroit, il aloit devant les autres.
Et tant chevauchierent qu'ilz vindrent a Aigres et a Orchas, qui les fourriers tenoient moult cours et les navroient et abatoient, et tant les detrïerent que ceulx du chastel vindrent au secours.
Adont furent les fourriers en pou d'eure desconfiz et s'en fouyrent tous qui mielx mielx.
Quant le conte sçot que ses gens estoient desconfis et le chevalier prins, a qui Aigres s'estoit combatus, si fut moult courroucié, car il estoit son chambellan.
Lors tourna son cheval vers ceulx qui chaçoient les fourriers, si encontra  Orchas en son retour.
Et quant Orchas aperçut le conte venir, il fist tant qu'il ot une lance, car le conte avoit encore la sienne toute neufve; dont s'en vindrent l'un vers l'autre, les escuz embraciez, tant comme cheval pouoit randonner, et s'entreferirent si des lances qu'ilz percierent leurs escuz et s'entreportent hors des arçons a terre; et ne pot l'un l'autre moquer son compaignon de la jouste.
Mais un autre meschief, y ot, que Orchas estoit loing de ses gens et le conte avoit grant compaignie prez de lui, par quoy Orchas fut prins et retenu et le conte fut tantost remonté.
Et atant ilz se mirent au retour; et Orchas, qu'ilz enmenoient tout batant, commença a crïer a haulte voix:  "Aigres, Aigres, beaux compaings, or me faiz secours et aïde.
Certes se on me maine en prison, ja maiz n'y avras pris ne honnour".
Ces parolles oÿ Aigres, dont il fut ainsi comme hors du sens:  "Helas! comme grant dommage et grant ennuy aray se je pers mon compaignon qui tant a eü de durtez et de maulx pour moy.
Dieu, ainçoiz me donnez la mort que je lui face secours".
Lors fery le cheval des esperons et se fery en la presse, ainsi comme tout enragiez, et Gallopin  aprés lui.
Et firent tant qu'ilz vindrent a Orchas et le rescouyrent a moult grant paine; et le fist Aigres monter sur un cheval fort et isnel que il trouva.
Et lors que Orchas fut remonté, il vendi chierement aux gens du conte le despit et la villenie qu'ilz lui avoient fait, car il y fery tant et frapa que il les abatoit l'un sur l'autre, ne ilz ne pouoient ses coups soustenir.
Et ainsi que les compaignons se combatoient, ils virent venir leur ost; et estoient grant compaignie sanz pennonceaux ne enseingnes, mais bien estoient armez comme telx gens devoient estre.
Et lors que le conte les choisi, il se mist au fouyr pour sa vie sauver et laissa ses gens convenir.
Mais si tost qu'ilz aperceurent que ilz n'avoient point de seigneur, ilz furent tous desconfiz ne plus ne maintindrent la bataille, ains s'enfouyrent aprez lui sanz demourer.
Et Aigres et Orchas, qui les desconfirent, orent grant joie, si les enchacierent moult viguereusement a l'aïde de ceulx qui estoient venus du chastel.
Et vous  dy que celle foiz ilz gaignierent grant planté de prisoniers et de chevaulx.
Quant ilz les orent tant chaciez que ilz en furent tous lassez, ilz se mirent tous au retour a tout le gaing.
Et ainsi comme ils retournoient, ilz attaingnirent le chambellan que Aigres avoit conquis, qui le contrattendoit; adonc le print Aigres par le frain du destrier, et s'en vint a son hoste et le rendi a lui pour faire toute sa voulenté, et celluy si obbeÿ bonnement.
Et quant ce fut fait, Aigres et Orchas, qui avoient gaignié dix chevaulx en la bataille, firent du tout present a leur bon hoste et lui dirent:  "Beaux hostes, par amours, or vous souffise quant a present, et sachiez que nous ne le tenons mie pour paiement, car, par la foy que nous devons a Dieu, je croy que, ainçoiz que nous nous departons, que vous vous loerez de nostre compaignie.
--  Beaux seigneurs", dist l'oste,  "grant mercis de ceste bonté que vous m'avez faicte a ce commencement.
Et sachiez que je me tiens bien a paiez de ce que je vous ay fait et que je vous feray doresenavant".
Atant ilz cheminerent a grant joie pour leur victoire vers le chastel et entrerent ens a grant joie et a grant revel.
Et quant ilz furent entrez en la ville, la parolle ne fut fors d'Aigres et d'Orchas son compaignon, et les louoit chascun  et gracioit, et ceulx de la ville furent tous enclins vers eulx; et furent ainsi les deux chevaliers convoiez jusques en leur hostel ou ilz estoient premier descendus.
Et sachiez qu'ilz furent moult prïez et moult court tenuz des plus souffisans de la ville de hebergier en leur hostel, maiz ilz ne vouldrent point changier leur hoste, pour le grant bien que ilz y avoient trouvé.
Sur ce les bourgoiz et le commun s'en retournerent en leurs maisons, et les deux compaignons demourerent liez et joyans.
Et vous dy que celle nuit ilz firent trop plus grant feste et plus beaux despens qu'ilz n'avoient fait la nuit de devant, car de ce qu'ilz avoient emporté le pris de la bataille leur esmouvoit les cuers a faire joie, et de ce firent ilz moult a prisier.
Et au chambellan que Aigres avoit pris ilz porterent moult grant honnour.
Et se les deux chevaliers menoient en leur hostel grant baudour, aussi faisoient ceulx du chastel, ne ilz ne se pouoient tenir de joie faire ne demener.
En ce point la duchesse estoit en son donjon, et quant elle entendi la joie que ses hommes faisoient et demenoient, si lui en fut moult bel et bien sçot que ce estoit pour les estranges compaignons qui la proie avoient rescousse et le conte desconfit; et regarda en lui que les  chevaliers estoient de grant proesce et de grant hardement.
Adonc elle se apensa qu'elle ne lairoit a nul fuer qu'elle ne les mandast pour les veoir et pour enquerir dont ilz sont; et dist qu'elle avroit grant joie s'ilz vouloient avecques lui demourer.
Dont apella son chambellan et lui commanda querir les deux chevaliers rommains qui lui avoient le jour d'ui aidié en la bataille:  "Certes", dist le chambellan,  "je yray moult voulentiers, et me semble que par raison ilz ne deüssent avoir autre hostel que le vostre.
--  Par ma foy", dist la dame,  "tu diz verité".
Lors s'en ala le chambellan et s'en vint en l'ostel ou les deux compaignons estoient en joie, et les salua comme bien apris en telle maniere et dist:  "Seigneurs, le seigneur de toute le monde si sauve et gart Aigres et son bon compaignon Orchas.
La dame de Dijon vous mande salus et amour et vous requiert par courtoisie que vous vueillez par vostre humilité venir a lui, car elle vous desire a veoir.
--  Par ma foy, beaux amiz", dist Aigres, "nous yrons moult voulentiers, se mon compaignon le veult.
--  Sire", dist Orchas,  "il me plaist moult bien".
Il estoit aprés souper, si firent mettre les selles sur leurs chevaulx, puis  monterent sanz nul delay et se mirent a voie, et l'oste si leur fist porter devant eulx quatre cierges ardans, et ainsi s'en alerent au palaiz la duchesse, et le chambellan avecques eulx.
Et sachiez que les deux barons furent moult regardez de dames et de chevaliers et de toute maniere de gens, et disoit l'un a l'autre que chascun d'eulx estoit bien digne de gouverner l'empire de Romme.
Quant la dame les vist venir, tout le cuer lui souleva de joie, et se leva a l'encontre d'eulx, comme dame bien enseignee, et dist:  "Seigneurs, vous soiez les tres bien venus et Dieu vous doint joie et honnour.
--  Dame", dist Aigres,  "et vous aiez tres bonne aventure".
Sur ce ilz prindrent l'un l'autre par la main et s'en alerent asseoir sur une coustepointe, et Orchas, comme courtoiz, se assist d'autre part un pou loing d'eulx, et tous les autres s'en alerent.
Adont parlerent ensemble la duchesse et Aigres de plusieurs choses, tant que, en parlant, la dame fut surprise de l'amour du chevalier, car elle appercevoit en lui toutes les belles et bonnes graces qui pouoient estre en un vaillant homme.
Si escheÿ que Amours donna hardement a la dame de parler, et dist:  "Sire, je vous mercy, de quanques je puis et sçay, du bel service que vous m'avez huy fait par vostre gentillesce,  et sachiez que il ne sera jamaiz nul jour que je ne vous en doie amer et honnorer.
--  Certes, dame", dist Aigres,  "je seroie moult liez se je pouoie ne savoie faire chose qui vous pleüst.
Et sachiez que nous sommes venus, moy et mon compaignon, pour acquerir pris et honnour et pour vous delivrer de guerre".
"Ha! sire", dist la dame,  "vostre mercy, quant vous daignastes venir en ce païs pour servir une povre dame; et pour la grant courtoisie que vous m'avez faite, je vueil que les souldees soient du tout a vostre voulenté et vous ottroye mon corps et mon avoir, et toute ma terre je met en vostre main pour en faire vostre plaisir; et se plus en pouez conquerre, si l'aiez, car je ne vous puis plus donner que ce que je vous ay promiz".
Et Aigres qui point n'entendoit la ou la dame pensoit, si lui respondi par aviz:  "Dame, je me tiens bien a paié du bel offre que vous me faites".
Quant la duchesse entendi que Aigres n'en diroit autre chose, si commença a fremir d'angoisse pour ce qu'elle ne lui vouloit pas descouvrir son courage, afin que il ne la tenist pour folle; aprez lui redist:  "Sire, or soiez tout asseür que corps, avoir et quancques j'ay je met tout en vostre commandement; et vous pry que largement vous donnez et despendez en souldoyers prendre et retenir, selon ce que vous verrez  qu'il nous en convendra pour ceste guerre maintenir et mener a fin".
"Dame", dist Aigres,  "la vostre grant mercy; mais sachiez que nostre hoste de ceste ville, qui premierement nous heberga, ne laisserons nous pas, s'il vous plaist, tant comme a present, car il nous a fait moult d'amour et de courtoisie.
Et sachiez, dame, que souvent nous vous vendrons veoir, et toutes les foiz qu'il vous plaira a nous mander".
Sur ce Aigres print congié de la dame et elle le commanda a Dieu qui le gard.
Et atant se departirent Aigres et Orchas son compaignon.
Et la dame demoura en grief pensee pour l'amour qu'elle avoit au chevalier et, lors qu'il s'en fust departis, elle desira moult qu'il feust revenu pour lui descouvrir toute sa voulenté et dire ce qu'elle pensoit.
Ainsi les deux compaignons s'en retournerent en leur hostel, ou ilz trouverent grant planté de bonnes gens qui estoient la assemblez pour eulx honnorer et faire joie.
Et quant il fut temps d'aler couchier, si s'en ala chascun reposer jusques au matin.
En telle maniere furent les deux chevaliers un temps ou chastel de Dijon a grant honnour, et la duchesse leur faisoit largement livrer chevaulx, armes, despens et tout quanques il leur falloit, car moult desiroit a faire chose qui pleüst a Aigres.
Mais le chevalier ne se donnoit point garde pour quoy elle le faisoit, car il avoit tournee et mise toute son amour et son entente en la fille de l'empereur de Romme et si parfaitement y pensoit que a nulle amour il ne pouoit entendre.
Et moult estoit courroucié de ce qu'il ne pouoit estre souvent avecques elle, et encores eüst il esté plus dolent se il eüst sceü ce que l'empereur lui avoit fait, car il avoit fait mettre sa suer et s'amie en prison, et comment on leur avoit fait honte et vergoingne par une vielle qui avoit descouvertes leurs amours a un des sept sages, et cellui l'avoit dit a l'empereur; et pour ceste cause il les volt faire mourir, comme je le vous deviseray.
Il advint un jour d'une Assencion que l'empereur avoit fait assembler a Romme grant  plenté de sa baronnie pour la haultesce du jour; et quant ce vint le landemain, il les fist tous revenir en son palaiz et dist qu'il voulloit sanz faille que on fist jugement de sa fille et de Romaine, qui estoient en prison, et que on les meïst a mort pour ce que on lui avoit donné a entendre que sa fille aimoit cellui qui tous les despiz lui avoit faiz, et que Romaine en avoit porté les parolles.
Adont furent les deux pucelles amenees ou palaiz, palles et descoulorees, pour la prison ou elles avoient esté.
Et quant elles furent venues, l'empereur dist aux sept sages de Romme, en la presence des barons qui la estoient:  "Seigneurs, je vous commande que vous jugiez ma fille, qui cy est, selon la mauvaistié qu'elle a faicte; et n'y regardez ne haultesce ne parage, car je m'en vengeroie a vous mesmes.
Et sachiez qu'elle m'a fait grant honte et grant deshonnour quant elle s'est adonnee au traïtour qui tant m'a fait de mal et de villenie, et lequel j'ay banni de ma terre.
Et veez cy la suer de cellui qui tout a pourchacié par son engin.
Et si vous dy que l'un des sept sages m'a donné ceste chose a entendre; si vueil que il le recongnoisse devant vous".
Quant cellui qui ceste chose avoit dicte et esmeüe entendi l'empereur, si fut moult courroucié et ot grant angoisse, car il aperçut et vist bien que il avoit tel plait esmeü dont il vaulsist mielx qu'il se feust teüz, mais droiture lui fist faire, et avoit nom Marcus, qui vault autant dire comme  "gardeur de droiture";  et pour ce lui convint il dire par force, car quelque chose que on lui deïst, feust de sa mere ou de sa suer, si le deïst a l'empereur, et le deüst on pour ce pendre ou ardoir.
"Sire", dist Marcus,  "puis qu'il vous plaist, il est droit que je vous die verité, quoy qu'il en doie avenir.
Voir est que vez cy vostre fille Milie qui trop vous a meffait, selon ce que on m'a donné a entendre, car elle s'est abandonnee a Aigres qui ceste terre a forjuree par son meffait.
Et vez la Romaine sa suer, qui tout cest affaire a pourchacié par quoy Milie a ceste honte, ne je n'en sçay plus que dire".
Quant Millie et Rommaine entendirent que elles furent accusees, si demenerent moult grant duel, de quoy tous les gentilz hommes orent grant pitié; mais ils n'en osoient faire autre chose pour la doubte de l'empereur.
Aprés print la parolle un des .VII.
sages qui ot nom Anthonius.
Ce nom estoit tel qu'il devoit des jugemens dire verité, qui qui en deüst avoir a souffrir.
Cellui Anthonius estoit moult sages des lois ancïennes; si dist a  l'empereur:  "Sire, je vous diray, selon ce que je sçay, le jugement de cest affaire.
Je vous dy, puis que ainsi est que Marcus tesmoingne le meffait de vostre fille, que selon la vielle loy il est droit que, se elle ne s'en puet faire nete et quitte, que elle soit arse ou lapidee, car ainsi l'establist Dieu et ordonna premierement, et ainsi nous le devons maintenir".
Adonc sailli avant un autre des sept sages qui estoit apellez Sother et en son surnom Legifer, qui vault autant comme  "portant loy".
Cellui Sother estoit plain de si grant loiaulté que ja ne soufrist qu'il peüst nullui mettre a mort sanz droiture et sanz bonne cause.
Et pour ce il dist oyant tous:  "Seigneurs, il me semble que Anthonius ne doit mie estre creü de ce jugement, car nous n'avons mie d'usage, tant comme a present, de la vielle loy maintenir.
Je sçay bien tout de vray que Dieu establi la vielle loy, maiz quant il vint en terre et il nasqui de la Vierge Marie, il nous aporta loy nouvelle, et celle nous devons croire et maintenir.
Vous savez bien que on treuve en une sainte euvangile, qui est toute de verité, que, quant Jhesu Crist ala par terre pour ses amiz convertir et traire a lui, les faulx Juifs lui amenerent en sa presence une femme qu'ilz accusoient d'avoultire, si demanderent et commanderent a Nostre Seigneur qu'il deïst que on devoit faire de celle femme.
Et Nostre Seigneur, qui bien congnoissoit leurs mauvaises pensees et leurs faulx courages, si leur respondi:  "Seigneurs, que trouvez vous en vostre loy"?  Et ilz dirent que ils trouvoient en leur loy que Dieu avoit commandé que, se une femme estoit prinse en adultere, que elle feust lapidee ou mise en feu ardant".
"Or, Seigneurs", dist Jhesu Crist,  "je entens bien quel jugement vous voullez de ceste femme, et bien voy que vous la voullez mettre a mort pour son pechié.
Et puis que ainsi est, je regarde qu'il n'est mie droit que vous tous la lapidés ensemble, mais cellui qui est sanz pechié y voist premierement".
Quant ceulx entendirent la parolle de Dieu, si furent tous esbahis et regarderent l'un l'autre, car nul n'ot tallent de la femme lapider, car ils veoient bien que nul d'eulx n'estoit sanz pechié; ainsi fut la femme quitte par la parolle de Dieu.
Et pour ce, seigneurs", dist Sother,  "je vous ai ceste parolle monstree, car nous devons a Dieu prendre exemple.
Et vous dy que nul de vous ne doit ces damoiselles condempner, se il n'est tel comme Dieu devisa.
Or regardez lequel c'est de vous tous".
Aprés ces parolles, l'un des .VII.
sages qui ot non Crassus se leva.
Cellui avoit d'usage de donner bon conseil a tous:  "Or escoutez, sire", dist il a l'empereur,  "et sachiez que je vous donneray bon conseil, le meilleur que je pourray ne savray.
Je vous dy en oyant de tous que sans grant maltalent ce jugement ne pourra finer, se vous ne faictes cy venir  Geffroy le potier, car il savra trop bien determiner de ce jugement, et trop mielx que nul qui soit en ceste place".
Je vous avoie dist devant que Gieffroy fut banni de Romme pour l'occasion d'Aigres, mais a la prïere et requeste que les bonnes gens du païs firent a l'empereur que tout lui fut pardonnez, il fut cerchié et quiz tant que il fut trouvé.
Et ce firent les gens de Romme pour le bon conseil que ilz trouvoient en lui, pour quoy Crassus le ramentut et l'empereur le manda.
Et il y vint moult apertement, en tel habit comme il estoit a faire ses pos, si que tous ceulx qui la estoient, le regardoient a merveilles pour le meschant et paillart atour de lui.
Et cuidoient aucuns, qui ne le congnoissoient, que jamaiz un tel homme ne sceüst un bon conseil donner ne conseillier autrui; et en y ot moult qui avoient grant melencollie pour quoy on l'avoit mandé pour faire un tel jugement.
Lors que Geffroy fu venuz, on lui dist et declera l'en les parolles que Marcus avoit dictes, et ainsi comme les demoiselles estoient encoulpees.
Et puis lui dist l'empereur:  "Geffroy, il te convient faire jugement selon ce que tu as entendu et oÿ.
--  Ha! sire, pour Dieu", ce dist Gieffroy,  "ce seroit villenie se ceste besoingne estoit mise sur moy, tant qu'il y ait ceans si grant planté de  sages gens comme il y a".
Adonc respondi le roy par grant despit:  "Je le vueil ainsi, et vous commant sur l'oeil de la teste que plus n'y mettez nul contredit".
Adonc respondi Gieffroy:  "Sire, je feray toute vostre voulenté, car droit est; mais je vous prie tout avant que vous me faciez cy venir tous ceulx par qui ceste chose est esmeüe, car autrement je n'en puis faire bon jugement.
--  Par ma foy", dist l'empereur,  "se ilz n'y sont, je vous promet que je les y feray venir.
--  Sire", dist Geffroy,  "ils n'y sont pas tous, car au moins n'y est pas la vielle qui la nouvelle apporta premierement, si vouldroie bien qu'elle feust venue".
Lors commanda l'empereur que on l'enmenast; et, lors qu'elle y fut venue, elle ot si grant paour que tous les membres lui trembloient:  "Sire", dist Geffroy a l'empereur,  "je vous prie que vous commandez a chascun qu'il me die verité selon ce que je leur demanderay.
--  Par ma foy", dist le roy,  "c'est bien raison par quoy je commande a tous, sur leurs vies a perdre, que ilz vous recongnoissent et dïent toute la verité de tout ce qui a ceste besoingne touche.
--  Sire", dist Gieffroy,  "je vueil dont premierement de vous savoir qui ce fut qui Milie encoulpa de ceste villenie et de ce diffame.
--  Se Dieu me vueille aidier, ce feust Marcus, l'un des sept sages, que vous voiez devant vous.
--  Certes,  sire", dist Gieffroy,  "c'est bon garant se il recongnoist ce que vous dictes.
--  Sire Gieffroy", ce dist Marchus, "voirement lui ay je dit, car pour nullui ne le denÿeroie.
--  Sire", dist Gieffroy,  "dont vous convient il dire de qui vous le sceüstes, se vous en voullez estre creüz.
Si vous prie que vous me disiez qui ceste chose vous a fait entendant de la fille de l'empereur.
--  Beaux amiz", dist Marcus,  "je le vous diray.
Je vous jure sur sains que ceste vielle, qui orains fut mandee, le me dist et encusa, et ne m'en donnoie de garde.
--  Sire", dist Gieffroy,  "bien en devez estre quitte, maiz qu'elle le vueille recongnoistre.
Or ça, dame vielle", dist Gieffroy le potier,  "si nous dictes apertement se vous avez veü la villenie et ce dont vous avez cette damoiselle encoulpee et accusee.
--  Ha! mercy", dist la vielle,  "je ne puis nÿer que je ne le deïsse.
--  Et comment savez vous", dist Gieffroy,  "que Milie a fait cel oultrage que vous lui avez miz sus? Car il vous convient trouver vostre garant et dire se vous veïstes le fait ou non; si vous en delivrez hastivement".
"Certes", dist la vielle,  "je vous en diray la verité, que oncques en ma vie je ne viz en la damoiselle fors que bien, maiz sanz faille je lui oÿ dire quanques j'ay dit et recordé a Marcus.
--  Par ma foy", ce dist Gieffroy, "s'elle vous dist son  secret, mauvaisement l'avez cellee; et nonpourquant, s'elle advoue ce que vous dictes, on vous pourra bien deporter du blasme".
Dont Giefroy le potier mist a raison Milie, qui moult estoit en grant effroy et en grant paour:  "Or dictes, damoiselle, et me congnoissiez se oncques a ceste femme vous deïstes les parolles dont vous estes accusee et que on vous met sus.
--  Sire", dist Milie,  "oncques je ne lui diz chose par quoy je doye recevoir blasme ne ennuy.
Et se ainsi est que on ne m'en vueille croire, Dieu de Paradiz qui est lassus scet tout; si lui prie qu'il me vueille aidier et secourir a ce besoing.
--  Sire empereur", dist Gieffroy,  "or est la verité de ceste chose a chief venue, car vous tous vous accordez bien ensemble, fors ceste vielle qui ne treuve mie garant de ce qu'elle a donné a entendre, car ce qu'elle dit que Milie lui a dit et revellé, Millie lui denye, et il n'est mie raison que ceste vielle soit creüe de ceste chose de sa parolle seulement, sanz autre probation.
Si fist grant oultrage, quant elle telle parole porta en avant sanz nulle suite, pour quoy je diz par jugement que elle en doit mort recevoir, et les deux damoiselles s'en doivent  aler quittes et delivres.
Et sachiez que je ne saroie autre chose juger ne dire".
Adonc s'escrïerent tous communement, petis et grans, que le jugement estoit bon et loial, et pour ce les damoiselles furent delivres, qui moult grant joie orent de leur delivrance.
Et la vielle, que Dieu maudie, fut bannie de Romme, car elle estoit du linage a la marrastre Berinus, et pour ce ne la volt mie le roy mettre a mort.
Et par ce compte pouez vous entendre que qui malice chace, malice lui vient.
Et atant je vous laisseray de ce ester; si vous compteray d'Aigres et de son compaignon Orchas, qui tant bien aidierent a la duchesse a sa guerre maintenir que le conte n'osoit mais entrer en sa terre ne lui guerroier, fors que tant qu'il lui avoit mandé que tout quitte et en paix il lui laissera sa terre et son païs, si elle puet trouver si hardi chevalier qui contre lui ose combatre corps a corps, par telle maniere que, se le conte vient au dessus de la bataille, il sera sire et duc de la terre, et, se le chevalier le puet conquerir, jamaiz il ne la guerroyera, ains lui laissera tout son pays en pais et quitte, sanz jamais y mettre aucun debat.
Que vous feroie lonc compte? Tout en la maniere que je vous ay devisé, la dame creanta et promist la bataille, et fut mise la journee au lendemain de la Saint Jehan.
Et sur ce elle manda tous ses barons et ses chevaliers de la duchié qu'ilz feussent a Dijon le jour de Saint Jehan Baptiste.
Et quant ce vint au jour que la bataille deüst estre le landemain, la duchesse tint court, et y furent assemblez tous les barons du païs.
Et ainsi comme sur le point de disner, Aigres et Orchas son compaignon vindrent a court richement vestuz et ordenez de nouvelles robes.
Et lorsque la duchesse choisi Aigres de Romme, tout le sanc lui fremy et mua coullour, car elle l'aimoit sur tous les hommes du monde, pour la prouesce qu'elle avoit veüe en lui et pour le bien qu'elle en avoit oÿ recorder.
Mais Aigres, qui estoit enlacié d'autre amour, ne se donnoit de ce garde.
Moult furent regardez les deux chevaliers de toutes pars pour le renom de leur prouesce; et quant vint aprés disner, la dame, qui estoit sage et bien aprise, entreprist la  parolle et dist:  "Beaux seigneurs, je me plaings a vous tous du conte de Savoie, qui moult d'oultrages m'a faiz et de despis par plusieurs foiz, et si m'en avez assez petit aidié et secouru, vous qui voz fiefz tenez de moy.
Maiz oncques maiz je n'oz mestier d'aïde que aujourd'hui, et on dist que au grant besoing voit on l'ami.
Or verray lequel de vous me sera amiz a ceste besoingne, car vous savez et avez bien entendu que demain a matin je doy avoir jour de bataille d'un seul chevalier a l'encontre du conte par telle maniere que, se Dieu ottroie la victoire a cellui qui pour moi se combatra, la guerre sera finee et demourrons en ce païs bien et en paix.
Et se Fortune donne que nostre chevalier soit veinqus, il convendra que je rende ce chastel au conte et qu'il soit seigneur dessur nous.
Et pour ce je vous prie pour Dieu et pour vostre honnour que l'un de vous se garnisse et arme pour nous deffendre et garder, car moult grant pris y acquerra cellui a qui Dieu donnera l'amour et le pris de la bataille".
Ainsi la dame leur admonnestoit moult doulcement afin que l'un d'eulx voulsist prendre et accepter le champ.
Mais oncques n'y ot cellui de tous ses hommes qui nul mot lui respondist  ne qui se voulsist presenter de lui aidier a celle journee, et furent tous mus et esbahis.
Et quant Aigres vist et aperçut la lascheté de tous les gens de la duchesse, si fust tous esbahiz pour leur mauvaistié, si dist a Orchas son compaignon:  "Beaux doulx compaings, s'il vous plaist, je feray ceste bataille par vostre congié, car je avroie trop grant honte se ceste dame perdoit sa terre par deffault de chevalier.
--  Par ma foy", dist Orchas,  "ou vous la ferez ou je la feray, car pour autre chose ne venismes en ce païs fors pour aquerir loz et pris".
Andementiers que Aigres parloit a son compaignon Orchas, la dame estoit triste et esbahie pour ce qu'elle veoit que tous ses hommes lui failloient a son greigneur besoing.
Et pour ceste cause elle estoit si courrouciee et avoit si tres grant angoisse en son cuer que elle plouroit moult tendrement.
Et quant Aigres vist et aperçut que la dame estoit en telle angoisse, si fut plus engrant que devant de faire la bataille, et sailly en piez et vint devant la duchesse et lui dist:  "Dame, je vous prie et requier, de quanques  je puis, que vous m'ottroiez le don de ceste bataille, et je vous en savray grant gré.
Et bien apartient, dame, que je l'aye, puis que je l'ay premierement demandee.
--  Ha! sire", dist la dame,  "Vc mercis de ce que vous l'avez requise; et puis que ainsi est, je la vous ottroye bonnement, si pry a Dieu que de vous me face joyant et il vous doint force de moy deffendre contre le conte".
Et a ce mot la dame le revesti par un gant de faire la bataille, et Aigres le reçut a moult grant joie, pour quoy il fut cellui jour prisié et honnoré.
Et atant il s'en vint en son hostel et fut convoiez de maint chevalier qui tous estoient joyans de ce qu'ilz estoient delivrez et deschargiez de combatre contre le conte.
Celle journee passa et, quant ce vint le lendemain, Aigres ne fut mie peresceux de lui lever, ains se leva matin et puis s'en ala au moustier.
Et lors que la messe fut chantee, il s'en revint a l'ostel ou il n'ot gaires demouré quant un messagier vint a lui, qui lui compta et dist que le conte estoit ja venus et arrivé ou champ, armé de toutes armes, et a requise la bataille, ou que on lui delivre la terre toute quitte.
Et lors que Aigres entendi le message, il demanda ses armes, si se arma et puis monta sur son cheval et vint  celle part ou le conte l'attendoit.
Et sachiez que tous ceulx du chastel le convoierent, et Orchas son compaignon ne se mist mie en oubli, ains le semonnoit tousjours de bien faire.
Et quant la duchesse, qui estoit montee aux fenestres de son chastel, vist que Aigres estoit venus en la pree pour combatre contre son adversaire, si lui mist Amours au devant le grant peril ou il estoit; adonc elle ot telle angoisse que par un pou qu'elle ne se pasma, et se mist en oroisons pour son chevalier.
Et tantost que le conte aperçut et vist Aigres ou champ, si vint a l'encontre de lui et lui dist:  "Chevalier, qui es tu et que quiers? Or le me diz tost sanz celler".
"Sire", dist Aigres,  "ne veez vous pas bien que je suis un chevalier tout armez? Folie faictes du demander; et sachiez que la duchesse de ce chastel m'a cy envoyé contre vous pour son droit garder et, se Dieu plaist, j'en feray tant qu'elle m'en sara bon gré.
--  Par ma foy, chevalier", dist le conte,  "il m'est aviz que tu es plain de prouesce et de hardement, si est grant dommage se je te occiz.
Et pour ytant je te conseilleray en bonne foy: je loz que tu voises a ta folle dame et lui diz de par moy que elle se mette en ma mercy, et je te feray telle bonté que tu avras trefves jusques au revenir.
Or me croy, si feras que sages, car pechié sera se je t'occiz.
--  Sire",  dist Aigres en soubzriant, "vous me dictes grant courtoisie, mais je ne vous en sçay gré, car je y  conquerroie moult grant blasme en ce faisant.
Mais se vous voullez faire que courtois et que bien avisez, je loëroie que vous rendissiez a la dame tout le dommage et tout ce que vous lui avez tollu sanz desserte; et se vous le faites ainsi, vous demourrez d'accort a moy et serons bons amis; et, se ce non, il n'y puet avoir nulle paix, ains vous deffy et, se vous m'occïez, je vous claime quitte du pechié.
--  Beaux amiz, bien voy que tu n'es pas sage quant tu mon conseil ne veulx croire, ains es fol et oultrecuidié, et pour ytant te deffye".
Et sur ce chascun print terre, et brocherent chevaulx des esperons l'un contre l'autre, quanques chevaulx les pouoient porter; et a l'assembler, chascun reçut un grant coup de lance, tellement qu'elles vollerent en pieces.
Adonc chascun reprint son tour et tira chascun son espee nue en grant voulenté d'eulx deffendre.
Mais le conte s'adevança de ferir Aigres et lui donna un si grant coup que une grant piece lui abati de son escu et plusieurs mailles de son haubert lui desrompy; et ala le coup en estordant, car autrement eüst esté Aigres durement blesciez.
Adonc lui dist le conte:  "Il me semble, vassal, que vostre escu est empirié et vostre haubert  mesmes, et bien sachiez que vous avriez bien mestier d'unes nouvelles armeüres".
"Sire", dist Aigres,  "pour ce, se mon escu est despecié, ne suis je mie vainqus, ains avrez sentu le trenchant de ma bonne espee".
A ce mot lui getta un coup si grant et si merveilleux que le heaume estincella, et lui abati tout jus la destre oreille de la teste.
Quant le conte vist qu'il fut mehaingnez, si fut moult courrouciez et lui doubla son maltallent.
Dont print son espee sanz plus dire et fery Aigres de si grant vertu que tout le chief lui estourdi, ne il ne sçot en quel point il fut.
Et a ce coup, le conte l'empaignit de telle force que Aigres cheÿ du cheval tout estourdis, et Moreau s'en foÿ droit a la porte du chastel.
Et quant Orchas et les autres barons virent le meschief, si furent a moult grant angoisse et en demenerent moult grant duel, et sur tous les autres la duchesse fut en grant destresce et se plaingnoit et plouroit en disant:  "Lasse! comme est ce grant dommage de ce chevalier qui sans raison recevra huy mort pour moy.
Certes, il m'est plus de lui que de tout le dommage que je doy avoir.
Helas! que ma joie m'a petit duré, que je esperoie a avoir en sa compagnie".
Ainsi la dame se dementoit pour son champion.
Et quant Aigres se senti a terre, si sailly sus moult vistement et s'en vint au conte par merveilleux aïr et lui dist:  "Sire, pour ce, se je suis cheüz, ne suis je mie mors ne prins, mais vous deffie tout de nouvel".
Lors passa avant et lui donna un si grant coup que l'escu lui fendi en deux moitiez et descendi le coup sur le col du cheval, si que il lui trencha tous jus, dont le cheval cheÿ mors.
Et le conte volla enmi le champ tout estourdi, mais il sailly sur piez en pou d'eure, l'espee en sa main.
Lors furent les deux chevaliers a pié tous egalment, lesquelx avoient moult grant haïne l'un vers l'autre; pour quoy, sanz plus menacier, ilz s'entreferirent moult fellonnessement, et tant ferirent de horions et de coups que de leurs mailles de leurs haubers ilz firent voller maintes a terre, par quoy leurs hanches et leurs costez furent prez que tous descouvers.
Longuement se combatirent les deux vassaulx, qui moult estoient fiers et de grant courage, ne l'un ne vouloit plain pié fouir pour l'autre; si estoient ilz moult durement navrez et adommagiez ne nul d'eulx deux  n'avoit pas la moitié de ses armeüres, tant que, en la fin, Aigres jetta un coup au conte en travers, si lui coupa deux de ses costes.
Et quant il senti que le coup ala au roit, si bouta avant et lui baigna l'espee dedens le corps, dont fut si attaint que de lui plaindre n'ot pouoir, ains cheÿ a terre comme cellui qui estoit ferus a mort.
Et Aigres, qui ne se donnoit garde que le comte feust si durement navrez, si lui dist:  "Ha! vassal, maintenant vous convient il la duchesse quitte clamer de son heritage, ou vous avrez courte duree".
Mais pour chose que Aigres deïst, le conte ne lui sonna mot, car l'ame en estoit ja partie.
Et Aigres, qui cuidoit qu'il ne feust pas mort, lui bouta son espee parmi le corps, puis l'essuya et la mist dedens le fourrel.
Et atant il s'en cuida retourner a pié, quant les hommes du conte qui estoient dedens le bois embuschiez, coururent aprés lui, car moult avoient grant duel de leur seigneur qu'il avoit occiz, et croy qu'ilz l'eüssent rataint et retenu, quant Orchas son compaignon, qui bien avoit veü que on le chassoit, lui amena Moreau son cheval.
Si monta sus moult viguereusement et puis brocherent tant que ilz vindrent ou chastel ou Aigres fut receü a moult grant joie de la duchesse et de ses gens.
Et ceulx de dehors estoient dolens et courrouciez pour leur seigneur que ilz trouverent mort; adonc prindrent le corps de leur seigneur et l'emporterent en sa terre, ou il fut moult plaint et regreté.
Et la il fut enfouy en grant honnour, selon la haultesce de lui, et par ytant fut la guerre finee.
Or dist le compte que, quant Aigres fut revenus de la bataille qu'il a faite contre le conte, tous ceulx du chastel firent feste et demenerent joie pour sa victoire, ne nul ne vous pourroit dire ne deviser le grant deduit ne le grant soulas que on mena le jour et toute la nuit.
Ainsi comme vous avez oÿ, ot la duchesse quitte et en paix son païs, de quoy elle fut moult joyeuse, si comme droit fu.
Mais d'autre part elle avoit une merveilleuse guerre dont elle ne pouoit avoir secours ne aïde, ne elle ne pouoit avoir repos ne de jour ne de nuit.
Et ce faisoit Amours, qui lui ramentevoit la beauté et la proesce d'Aigres, et la mist en tel point que bien lui fut adviz que jamaiz n'avroit joie ne bien s'il ne venoit de lui.
Tant fut la dame atteinte et surprinse de bien aimer qu'il n'est nul qui ne feust bien esbahis de  recorder les agais et les contenances de lui.
Et vous di que plusieurs fois elle en mist Aigres en parolle couvertement.
Mais il avoit autre part si son cuer fichié qu'il n'y pouoit entendre, tant que en la fin elle s'enhardi et lui dist tout clerement que elle mouroit pour l'amour de lui et que, s'il ne l'aimoit, elle se occieroit.
Et quant vist et aperçut qu'elle estoit en tel ploy, si fut tout esbahi et en ot pitié.
Mais nonpourquant il ne se volt mie emploier a faire la voulenté de la dame, ains se defendi de l'autre amour dont il estoit enlacié.
Et pour la dame mielz apaisier, il lui descouvry et dist toute l'amour qui estoit entre lui et Milie la fille de l'empereur de Romme, et bien dist que pour nul avoir il ne pourroit ailleurs entendre, si fermement y estoit mis.
Quant la duchesse vist et aperçut que pour nulle requeste ne pour prïere elle ne pourroit accomplir sa voulenté d'Aigres, si fut en moult mauvaiz point, car pour ce elle ne le laissa point a bien amer, mais plus et plus fut en ardour, tant que elle regarda que nullement elle n'en pourroit faire sa voulenté, se ce n'estoit par art de sorcerie, que autrement elle ne le pourroit decevoir ne attraire.
Lors pourchaça tant et quist que elle s'acointa d'une vielle qui moult estoit malicieuse sorciere.
La duchesse lui donna tant et promist  que la malle vielle lui fist une telle sorcerie, par quoy Aigres fut si enchantez que par force il lui convint amer la dame si merveilleusement qu'il ne pouoit plus, et se offry a faire tout ce qu'elle savroit dire ne deviser, et le mena la dame a ce qu'il geüst avec lui charnelment.
Si poez entendre que femme est trop hardie chose et qu'elle fait ce que nulx autres n'oseroient entreprendre, et pour ce dist on que  "femme a trop plus un art que le deable".
Et bien y parut a la duchesse qui tant a quis et engigné, que Aigres fut si surprins de son amour qu'il mist du tout en oubly l'amour de la fille de l'empereur de Romme, ne il ne pouoit escondire chose que la duchesse voulsist prïer ne commander, et en faisoit la dame toute sa voulenté.
Et ainsi elle ot la compaignie et le soulas d'Aigres de Romme une grant piece de ce temps.
Or vous diray de Milie la fille de l'empereur, qui estoit en grant paine et en grant torment de faire savoir et enquerir ou Aigres estoit, et le faisoit serchier par tous païs, car l'emperiere son pere estoit mort, de quoy ceulx du païs estoient moult desconfortez; et voulloient les gentilz hommes de la terre marïer Milie pour avoir  seigneur qui gouvernast l'empire.
Mais pour chose qu'ilz lui sceüssent admonnester ne prïer, elle ne s'i volt accorder ne consentir, ains se excusoit sagement et les pourmenoit de jour en jour, en esperance que Aigres deüst revenir et que elle en oÿst nouvelles; et de ce elle estoit en grant ennuy et torment comment il pourroit briefment venir.
Or dist le compte que tout droit le jour Saint Denis, a l'issue d'esté, Aigres entre lui et son compaignon Orchas s'en alerent esbanoiant dehors le chastel de Dijon, tant qu'il advint que ilz virent venir vers eulx grant alleüre un messagier moult travaillié.
Et lors que cellui que Fortune menoit fut venu devant les barons, Aigres le salua premierement et aprez lui dist:  "Beaux doulx amiz, se Dieu te vueille aidier, se tu scez aucunes nouvelles, si les nous diz.
Et si te requier par amours que tu nous dïes dont tu viens, s'il te plaist, et la ou tu vas.
--  Par ma foy", dist le messagier,  "quant je meuz, je me parti de Romme ou je laissay maint gentil chevalier et maint hault  baron dollens et courrouciez pour l'empereur qui estoit nouvellement trespassez de cest siecle; pour quoy ilz ont tenu et tiennent maint grant parlement, car ilz veullent donner mary a Milie la damoiselle de Romme, mais pour chose que ils lui sachent dire, admonnester ne prïer, elle n'en veult riens faire, car elle a donné son courage et son amour a un chevalier qui n'est mie ou païs, pour lequel j'ay ceste voie emprinse, mais je ne le puis trouver, dont il me poise durement pour vray".
Quant Aigres oÿ nommer le nom de s'amie, si lui fremy toute la char, et dist lors au messagier:  "Frere, je te prie et requier en guerredon et en service que tu me dïes le nom de cellui que tu as si longuement quis.
--  Sire", dist le message, "sachiez qu'il a nom Aigres, et si a un compaignon avecques lui, qui Orchas est apellez.
Pour Dieu, seigneurs, je vous pry que vous me disiez se c'estes vous, car le cuer me dist que vous estes ceulx que je quiers.
--  Certes", dist Aigres,  "je te asseüre que nous sommes ceulx que tu vas querant, et suis Aigres apellez, et mon compaignon que cy voiz, a nom Orchas".
Quant le messagier qui estoit sages et avisez, ot certainement enquiz et entendu qu'il avoit trouvé ce que il queroit, si ot grant joie  et puis bailla a Aigres unes lettres seellees de par la fille de l'empereur.
Et tantost que Aigres les tint, il les ouvry et leut ce qu'il y avoit dedens escript, si trouva en escript que s'amie lui mandoit salut comme celle qui avoit eü moult a souffrir pour lui.
Aprés il vist que elle lui prioit par fines amours que, celle lettre veüe, il ne laissast en nulle maniere qu'il ne venist a Romme, et lui affermoit en la lettre que, si tost comme il seroit venu a Romme, elle le feroit empereur, car l'empire lui estoit escheü; et pour la chose fere plus creable, elle lui mandoit enseignes telles qu'il recongnut bien.
Et avecques tout ce, la damoiselle lui fist mencion en la lettre de tout son estat, et comment les barons la voulloient marïer a force.
Aprés ce que Aigres ot la lettre leüe tout a loisir, il fut tout esbahis et aperçut bien que la duchesse l'avoit deceü, quant pour elle il avoit mis en oubli la riens ou monde que plus aimoit.
Lors se commença a blasmer et a laidengier et dist qu'il ne vouldroit pour nul avoir que Milie le sceüst comment il s'estoit maintenu ne la faulseté qu'il avoit faicte envers elle.
Et d'autre part il avoit grant joie de ce qu'il se recongnoissoit et du mandement que s'amie lui avoit fait.
Dont mist le messagier a raison et lui commanda sur l'oeil de sa teste a crever que, pour rien qui aviengne,  il ne face mencion a nullui de l'occasion de sa venue, et le messagier lui promist que ja par lui n'en seroit nouvelle.
Sur ce ilz s'en repairierent tous trois vers le chastel et s'en alerent a l'ostel du bourgoiz, et firent aisier le messagier.
Et Aigres qui moult avoit changié son courage, vint a la duchesse de Dijon et lui dist:  "Dame, j'ay esté cy une piece de temps.
Or est ainsi que les barons de mon païs m'ont envoié querir, par quoy il m'en convient aler, si m'en yray a vostre congié.
Et vous mercy de quanques je sçay et puis de l'onnour et de la courtoisie que vous m'avez faite, et sachiez que, doresenavant, je suis en vostre commandement et vueil estre vostre chevalier, se vous avez mestier de moy".
Quant la dame entendi Aigres que elle aimoit sur toute rien, et elle perçut que il se voulloit departir de lui, elle ot si grant angoisse en son cuer que de grant piece elle ne pot mot respondre, ains se pasma de la destresce et, quant elle pot parler, si lui crya mercy a jointes mains en plourant, et lui pria pour Dieu qu'il eüst pitié de lui:  "Ha! chier sire, je suis morte et honnie se ainsi vous departez de moy, car je n'avray confort ne aïde de nullui, et telx m'assauldront et feront villenie, qui maintenant ne s'osent mouvoir ne rebeller.
--  Dame", dist Aigres,  "or vous reconfortez, car grant folie seroit de duel  faire, quant il ne puet estre autrement, car, bien sachiez, je mentiroie ma foy et perdroie mon païs, se plus cy endroit demouroie, car il me convient mon serement acquittier".
Adont fut la dame en si grant destresce que a pou que le cuer ne lui creva, car pour chose qu'elle peüst faire ne dire, elle ne le pot retenir et si lui presentoit toute sa duchié, pour quoy elle demenoit tel doeil que il ne fust si dur cuer qui n'en eüst grant pitié en la regardant.
Et Aigres mesmes ne se pouoit tenir de plourer et moult lui grevoit la mesaise qu'il veoit a la dame sentir.
Adont Aigres se traist prez de la duchesse et lui dist:  "Dame, Vc merciz des biens que vous m'avez faiz".
Dont l'acolla Aigres moult doulcement et puis se departi de lui, sanz plus attendre, et la dame demoura en tel point que chascun qui la veoit cuidoit que elle deüst mourir.
Et Aigres qui son cuer avoit tourné ailleurs, s'en vint a son hostel et, lors que la nouvelle s'espandi parmi la ville, si furent tous desconfortés et esbahiz de ce que Aigres s'en devoit aler.
Ainsi ilz passerent ce jour et toute la nuit sanz faire joie ne revel; et quant ce vint la matinee, Aigres se vesti et chauça, et Orchas et Gallopin appareillerent leur oirre et paierent si bien leur hoste qu'ilz lui laissierent trois tans qu'ilz n'avoient despendu, car destriers, armes et  harnoiz et tout ce qu'ilz avoient gaignié, ilz donnerent tout au bourgoiz, puis le commanderent a Dieu.
Atant ilz monterent sur leurs chevaulx et se mirent a voie.
Et sachiez que au partir y ot mainte lerme ploree ne il n'ot grant ne petit en toute la ville de Dijon qu'il ne feust dollens et courrouciez de leur allee et qui ne priast pour Aigres et pour sa compaignie.
Tant chevaucherent les barons par leurs journees que ilz vindrent en la cité de Romme; et quant Aigres vist la terre et le païs ou son lignage fut nez, si lui souvint des grans ennuys et des grans meschiez qu'il y avoit eüz et souffers, lors ne se pot tenir de plorer et dist en plourant:  "Ha! sainte cité imperial, comme j'ay esté durement fortunez depuis que premier te viz, car oncques puis je n'oz fors que paine et travail, honte et ennuy.
--  Ha! sire", dist Orchas,  "vous faictes trop mal qui ainsi vous desconfortez, car ce n'est mie maniere d'omme qui doye valloir que de estre de telle contenance.
Pour Dieu laissiez ce duel et faites bon semblant, car j'ay espoir que Fortune a fait son cours de vous guerroier et grever".
"Beaux tres doulx compaings", ce dist Aigres, "je vous mercye de quanques je puis et sçay du bon conseil que j'ay en vous trouvé, car vous m'avez tenu loyal convenant tant que nous sommes cy revenus.
Si m'ottroit Dieu par sa grace que encores vous puisse desservir le debonnaire service que vous m'avez fait.
--  Certes, sire",  dist Orchas, "vous devez bien avoir esperance que encores avrez vous greigneur pouoir que oncques vous n'eüstes a nul jour, car je suis certain que Milie la damoiselle de Romme qui vous aime de bonne amour, vous prendra a mary et vous fera seigneur de son empire, puis que l'empereur est mort".
Tout ainsi s'en aloient les deux barons devisant, ainçoiz qu'ilz entrassent en la cité de Romme; et avant que ilz y entrassent, ilz envoierent Gallopin et le messagier devant, qui porterent les nouvelles en la cité de la venue d'Aigres et d'Orchas.
Et quant Cleopatras entendi que son filz venoit, si ot telle joie que a paine le vous saroie deviser.
Et Rommaine aussi si avoit bien aussi grant joie pour la venue son frere et son ami.
Mais quant Milie en sçot la nouvelle, sur tous les autres elle fut en leesce et en joie, si que a paine elle se pot tenir et aler contre lui, pour le grant desir qu'elle avoit de le veoir, car Amour l'en semonnoit, maiz honte des gens l'en fist tenir.
Adont exploitterent tant les deux barons que ilz vindrent en l'ostel de Cleopatras et descendirent de leurs chevaulx, et Romaine et la dame si vindrent a l'encontre des chevaliers moult lieement, et leur getterent les bras au col, et moult firent grant joie de leur venue, et parlerent ensemble de leurs affaires tant qu'il fut temps de souper.
Dont furent les tables mises et la viande apareillee, si mengierent assez et a loisir et furent toute la nuit en joie et en revel, maiz Milie la fille de l'empereur fut toute la nuit en grief pensee pour Aigres son ami, car souventesfoiz Amours l'amonnestoit de aler a lui, maiz paour d'avoir blasme la faisoit demourer, quant elle se ravisoit, et n'y osoit aler.
En tel effroy fut la pucelle toute la nuit, pour la venue de son ami, et le landemain, si tost comme elle pot le jour apercevoir, sanz arrester, elle s'en ala parler au pape et lui dist en confession toute sa pensee, sanz lui rien celler, et lui compta comment et en quelle maniere elle aimoit Aigres de Romme et aussi comme elle l'avoit mandé pour estre empereur.
Et bien lui dist et afferma que, pour chose, qui peüst avenir, elle  n'avra ja autre mary, car elle l'aime tant parfaictement que sanz lui elle ne pourroit vivre ne durer.
Quant le pape ot oÿ et entendu la voulenté et le courage de la pucelle, si lui respondi debonnairement, comme sages et avisez:  "Ma belle fille, or ne t'esmaie, car puis que ainsi est que vous l'aimez, je vous promet loiaument que vous l'avrez a mary, maiz sagement y fauldra ouvrer, car ce mariage ne puet estre fait sanz le congié des barons.
Si vous loe que vous les faciez tous mander, par quoy ilz soient cy a un jour.
Et quant ilz seront tous venus a la court, nous leur ferons fiancier et jurer que cellui que vous vouldrez prendre et eslire a mary et a seigneur, que ja ne le contrediront, ains lui feront tous feauté et hommage; et ainsi, ma belle fille, je vous conseille en bonne foy que vous le faciez.
--  Sire", ce dist la damoiselle Milie, "et je l'ottroy".
Atant elle prinst congié du pape qui lui donna sa beneïçon, et sur ce elle fist tout et si bien apareilla son affaire que, dedens les .VIII.
jours, tous les haulx barons de sa terre furent assemblez en la cité de Romme, et endementiers Milie avoit mandé a Aigres son ami, tout secrettement, comment elle avoit exploitié, car elle ne l'osoit mander ne parler a lui, pour  ce que on ne se aperceüst de son affaire.
Maiz elle lui avoit mandé par lettres qu'il venist a court a la journee que les barons seroient assemblez et qu'il se mist en si noble atour comme empereur pourroit estre; et bien lui fist assavoir que nul ne savoit de leurs secrez fors que le pape et Romaine tant seulement.
Quant ce vint au jour que le terme fut devisez, les barons se assemblerent a court et si y furent les .VII.
sages de Romme et le pape et son conseil.
Et bien sachiez que adonc Aigres ne se mist mie en oubly, ains y vint moult richement vestus d'un riche samit a maniere de gentil homme, et bien monstroit a sa contenance et a sa chiere qu'il estoit homme de grant pouoir et de grant noblesce, pour quoy il fut adoncques moult regardez de tous les barons de la cour.
Et Orchas son compaignon estoit tousjours avecques lui, et Milie la damoiselle qui Aigres aimoit sur tous les hommes du monde, si estoit assise en hault sur un faulxdestueil aux piez du pape, moult richement vestue et apareillee en maniere d'empereeiz.
Lors que la court fut assemblee et que chascun ot pris son lieu, le pape parla premierement  et dist moult debonnairement, en oyant de tous:  "Seigneurs gentilz barons, vous savez bien que l'empereur de Romme qui estoit homme de grant pouoir est alez de vie a trespassement, et ne lui est demouré plus d'enfant que Milie sa fille, que veez cy en present.
Si appartendroit bien, se me semble, qu'elle print aucun seigneur qui gouvernast l'empire, car elle est bien en point.
Si loeroie qu'elle en esleüst un cy endroit par devant vous, et que chascun se consenteïst a son elleccion, quel que elle le voulsist prendre, povre ou riche, car mielx vauldroit qu'il feust a sa plaisance qu'elle en prenist un qui feust contre son cuer.
Si vous commande en vertu d'obedïence que vous faciez roy et empereur cellui que elle vouldra prendre et eslire a seigneur".
Adonc respondi chascun tout communement que bien le vouloient ainsi, et dirent qu'il estoit bien raison qu'il en feust a sa voulenté.
Lors print le pape la foy et serement de tous les barons, et quant ce fu fait, il apella la damoiselle et lui commanda debonnerement qu'elle en deïst sa voulenté et que pour nul homme ne le laissast:   "Ha! chier pere", dist la damoiselle,  "je vueil du tout obeïr a vostre commandement, car droit est, maiz il me semble, sire, que j'ay esté encores pou sans seigneur depuis que l'empereur mon pere est trespassé.
Si me pourroie encores bien souffrir de prendre mary, se vostre voulenté y estoit, et quant aores m'en vouldroie bien deporter, se ce ne feust seulement que je craing le peril que noise ou guerre n'en sourde en ceste terre par deffault de seigneur.
Et puis qu'ainsi est qu'il plaist a vous tous que je le face, je vous diray une chose que mon pere me commanda, ainçoiz qu'il alast de vie a trespassement, et me chastia moult doulcement et me dist que, pour nulle planté d'avoir ne de richesce, je ne prenisse mary, car mauvaise convoitise a mainte dame mise a honte.
Et pour ce il me dist et pria que je regardasse au sens, au maintien et a la proësse de cellui que je vouldroie prendre, car tant comme l'omme vault, tant vault sa terre.
Et pour ytant j'en vueil un eslire qui ait hardement et savoir, se on me veult faire guerre et que il ait vigueur de moy deffendre, ne il ne m'en chault se il n'a richesse, car j'ay assez tresor et richesses et grant terre pour moy et lui gouverner, par quoy je vueil que vous sachiez que, se je n'ay Aigres a seigneur, que vous voiez cy en present, jamaiz n'avray autre ou je puisse, car pour prouesce ne pour sens, ne saroie meilleur  prendre.
Et avecques ce il est filz de roy et de roÿne, maiz par pechié et par envie ilz en furent desheritez et exilliez, et ainsi comme maint gentil homme autre sont.
Si vous prie, seigneurs, et requier, si chier que vous aimez ma paix et mon honnour, que vous tous vous veuilliez consentir a lui comme a vostre seigneur".
Quant les haulx barons entendirent la raison de la damoiselle, si en y ot aucuns qui la tindrent pour folle et pour non sachant, et les autres si l'en gracïerent moult et la tindrent pour sage; et le pape mesmes dist devant tous que il lui venoit de bonne nature, quant en telle maniere elle y avoit regardé.
Lors print le pape Milie par la main, voiant tous ceulx qui la estoient ou palaiz, et la donna a Aigres a femme et a espouse, et il la print et reçut moult lieement, et s'i consentirent tous les barons, qui sanz demourance lui firent feauté et hommage, par le commandement du pape qui moult ot grant joie de l'assemblee.
Dont furent, sanz plus attendre, menez au moustier et le pape mesmes chanta la messe et mist a Aigres la couronne ou chief a l'usage du païs, telle comme l'empereur de  Romme devoit avoir; et aprez la messe le pape donna au peuple sa beneïcon.
Et ne pourroie ne saroie dire ne deviser la .Xme.
partie de la feste et du soulaz qui y furent fais ce jour et toute la sepmaine aprez; et fut toute la cité encourtinee et tendue de coustes pointes, de draps d'or et de plusieurs autres paremens.
De leur boire ne leur menger ne vous vueil je point deviser, fors que tous ceulx qui y vouldrent entrer en orent assez a planté, car onques porte n'y fut close ne huis gardé.
Et quant ce vint aprés disner, les chevaliers et les bachellers monterent sur leurs chevaulx, joliement parez, et prenoientt lances et escus, si aloient bouhourdant parmi les rues; et vous diz que tous autres manieres d'esbatemens que on pourroit deviser y furent faiz.
Et quant ce vint la nuit que Aigres et Milie furent couchiez ensemble, ilz restorerent grant partie de ce qu'ilz avoient esté esloingnez si longuement l'un de l'autre.
Et lors qu'il fut adjourné, Aigres se leva et tous les autres barons, et fist on joie et deduit de toutes  manieres d'instrumens, et dura la feste .VIII.
jours tous entiers.
Et quant ce vint au departir de la feste, il n'y ot menestrel povre ne riche qui ne feust bien paiez selon ce qu'il estoit, ou de robes ou de deniers.
Tant fist Aigres l'emperiere nouvel qu'il fut aimez et chier tenus de tous ses barons.
Et Cleopatras et Romaine avoient si tres grant joie que je ne le vous saroie deviser.
Et quant ce vint au jour que la court deust departir, l'emperiere de Romme fist assembler ses barons et leur requist et pria en fine amistié que ilz lui voulsissent aidier a vengier l'oultrage et la felonnie que Logres fist a Berinus son pere, quant il enchassa lui et Cleopatras par traïson hors du royaume de Blandie, de quoy Ypamador, le filz Logres est en possession et saisine, et en tient, tant comme a present, la seigneurie.
Et encores dist l'empereur a sa gent que, se ilz lui vouloient faire ceste bonté, que tous qui lui aideront a conquerir le royaume, il leur donnera or, argent et autres richesses, tant que le plus povre sera riche homme a grant pouoir, et avecques ce ilz y acquerront pris et honnour.
Adonc respondirent les barons tous communement que ilz avoient bonne voulenté  de lui aidier et qu'ilz estoient tous apareilliez de mouvoir pour y aler, sans prendre plus lonc respit, se il lui plaisoit.
Quant l'empereur oÿ ses barons, si les en mercia moult debonnairement, et tantost, sanz plus attendre, il fist apareiller nefs riches et belles et les fist garnir de toutes les choses qui y falloient; dont entra toute la baronnie dedens.
Mais il laissa Orchas son compaignon avecques Milie sa femme, auquel il pria qu'il la gardast en bonne foy, et il le fist certainement comme preudons; et si demoura avecques lui Romaine, qui moult aima sa compaignie.
Mais Aigres emmena avecques lui Cleopatras sa mere, pour l'esperance que il avoit de la remettre en son heritage du royaulme de Blandie; car il avoit bien quarente mil hommes de bonnes gens et si avoit avecques lui Gallopin son bon escuier, qui l'avoit si loiaulment servy et aimé.
Et en ceste maniere, l'empereur et ses barons se departirent et orent vent a voulenté et nagerent tant par mer que, dedens un mois, ilz exploicterent tant qu'ilz arriverent a Blandie.
Adonc print l'empereur deux messagiers et les envoia a cellui qui la terre tenoit, et lui manda que, se il ne venoit a mercy a lui, il lui feroit tant de deshonnour comme traïtre et desservy, car bien lui souvenoit  de Logres qui avoit Berinus son pere desherité;  "et se ainsi est qu'il se vueille mettre a ma voulenté, je avray de lui mercy ne ja n'y perdra vie ne membre nul, se ainsi le veult faire".
Tout ce que l'emperiere commanda les deux messages firent sanz detrïer, car ilz estoient chevaliers preux et hardis, sages et bien enparlez.
Si s'en vindrent devant Ypamador le roy qui tenoit Blandie, qui estoit moult effreé pour la nouvelle qu'il avoit oÿe de ce que l'empereur de Romme estoit arrivé en sa terre, en grant compaignie de gens d'armes.
Lors que les messages furent venus en la presence de lui, l'un d'eulx deux, qui le mielx savoit parler, compta et dist son message tout mot a mot, et dist en ceste maniere:  "Roy, je ne vous salue pas, tant comme a present, car vous avez tort envers monseigneur l'empereur qui est venus en ce païs a grant compaignie, et sa mere avecques lui, qui doit estre dame de ce royaume.
Si vous mande monseigneur l'empereur que tout sanz guerre vous vous veniez rendre et mettre en sa mercy, et rendez a sa mere son heritage, ou autrement je vous deffie de par lui.
Et sachiez tout certainement que, se il vous puet tenir ne prendre par force, vous n'avrez nulle rençon ne remede nul que il ne vous face mourir de villaine et honteuse mort".
"Beaux seigneurs", dist Ypamador,  "vous me dictes grant villenie et me requerez grant oultrage, car j'ay tenue ceste terre l'espace de sept ans et plus, quicte et en paix, et la me donna mon pere en heritage; si me semble moult grant mesprison de ce que vous me dictes que vostre seigneur me mande que je lui rende ceste terre.
Et nonpourquant je me conseilleray a ma gent et puis vous respondray, car il ne m'appartient mie que je face telle chose sanz le conseil de mes hommes".
Lors manda le roy Ypamador de ses barons ceulx qui lui estoient les plus prouchains, tant comme il en pot avoir.
Si leur compta en briefs mos tout ce que l'empereur lui avoit mandé et comment il estoit venus sur lui a grant ost, moult efforceement.
Quant Ypamador leur ot dit et compté tout ce que les deux messagiers lui avoient dist et compté de par l'empereur leur maistre, sy leur dist:  "Seigneurs, je vous prie et requier, par la foy que vous me devez, que vous me vueillez conseillier tellement que vostre honnour et la moie y soit gardee".
Adont furent tous les barons espouentés pour la grant multitude des gens que l'empereur avoit amenez, et n'y ot cellui qui respondist un mot, fors un traïtre de Blandie qui dist en audïence de tous:  "Gentilz sires, nous ne vous savons que conseillier fors que  tant que vous devez savoir que vous devez ceste terre tenir, car elle vous vient de vostre ancestre, si avez bien droit de le deffendre, si lo que vous vous defendez viguereusement.
--  Ha! traïtre", ce dist Ypamador, "vous me voullez traïr semblablement comme vous feïstes l'autre roy.
Car, puis que je voy que je n'ay mie pouoir de la guerre maintenir, il me convient ce royaume rendre et guerpir.
Et bien voy que je ne pourroie contrester a la force de l'empereur, tant comme a present, car il est garni et apresté de combatre et nous sommes tous despourveüz.
Et ainçoiz que je eüsse mes gens assemblés et garniz, nous avroit l'empereur fait tel dommage que jamais ne seroit restorez.
Et bien sçay, se par aucune aventure j'estoie pris, qu'il n'avroit nulle pitié de moi, et pour ytant je n'y voi nul bon conseil sur ce qu'il ne conviengne que je rende le royaume".
Lors se parti Ypamador de  ses gens, sanz plus dire, courrouciez et dollent, et demenoit si orrible douleur que il ne fust nul si dur cuer qui le veïst, qui n'en eüst pitié.
Puis s'en vint aux deux messagiers et leur dist:  "Beaux seigneurs, vous en yrez a vostre seigneur et lui direz que je suis tous apareilliez de faire tout son commandement et que je m'en yray mettre en sa mercy".
Sur ce les deux messagiers se departirent du roy Ypadamor et s'en retournerent  a l'empereur et lui compterent tout ce que ilz avoient trouvé au roi Ypamador.
Et assez tost aprés, le roy de Blandie entre lui et Gandelianne sa femme, qui telle doulour demenoient que je ne le vous saroie deviser, si s'en vindrent tout droit au port ou l'empereur estoit arrivez et descendus.
Lors que Ypamador choisi l'empereur, il se laissa cheoir a ses piez et lui cria mercy, et la roÿne Gandelianne semblablement, qui faisoit tel duel que a paines qu'elle ne se occioit, car, voulsissent ou non, il convint que ilz se meïssent a la voulenté de l'empereur.
Et l'empereur si leur dist en ceste maniere:  "Ypamador, sachiez que je vous doy moult haïr, car vous avez ma mere desheritee des lonc temps, par quoy elle a eü moult a souffrir.
Mais puiz que vous vous rendez a moy, je avray mercy de vous ne ja n'y perdrez vie ne membre; mais aler vous convendra hors du royaume de Blandie, tout ainsi que Berinus mon pere s'en ala, quant il fut chaciez par vostre pere.
Et toute autelle bonté et semblable je vous feray, comme vostre pere fist au mien, car je vueil que vous en faites porter or et argent tout a vostre voulenté, et puis vuidiez ce royaume a tousjours maiz sans revenir".
Aprés ces parolles, Ypamador apareilla son oirre,  moult courrouciez, et s'en ala en la terre du pere Gandelianne sa femme, atout son avoir, et la demoura toute sa vie.
Et quant ce fut fait, Aigres delivra tout le royaume des traïtres qui y habitoient et leur tolly fiefz et honnours et en revesti tous les vaillans hommes de son païs.
Et a Cleopatras sa mere rendi son heritage et la laissa en la contree atout grant planté de bonnes gens de Rommenie qui depuis tindrent le païs de Blandie bien et en paix.
Aprés ce Aigres print congié a sa mere, moult tendrement plourant, et elle le commanda a Dieu en tres grant destresce de cuer.
Atant l'emperere se parti atoute sa baronnie, fors de ceulx que il laissa avecques sa mere.
Puis entrerent en mer et ne finerent de nagier, par jour et par nuit, jusques ad ce que ilz arriverent au port de Romme bien et en paix et a grant joie.
Adont vint Milie entre lui et Orchas a l'encontre de l'empereur, qui firent moult grant joie de sa venue.
Puis lui demanderent nouvelles comment ilz avoient exploitié, et Aigres leur compta tout comment et en quelle maniere il avoit conquis le païs de Blandie, sanz coup ferir, et comment il en avoit mis en possession et saisine sa mere, sanz nul debat.
Quant l'empereur fut venuz et arrivé  a Romme, il y sejourna un temps en grant leesce et tindrent lui et Milie l'empire moult paisiblement, car il n'y ot nul qui osast mouvoir ne commencer guerre contre lui, car il estoit aimez et honnorez de tous ses hommes et lui portoit chascun tres grant honnour, loange, et reverence, tant que il advint un jour que Orchas son compaignon, qui moult l'aimoit, vint a lui et lui dist:  "Sire, vous savez bien que je vous ay servy longuement cy et ailleurs, en bonne loiaulté.
Et a pleü a Nostre Seigneur, par sa grace, que vous estes venus a tres haulte honnour et si ne sçay homme grant ne petit qui vous puist ne ose grever doresnavant.
Si vueil prendre congié a vous, se il vous plaist, car voulenté m'est venue d'aler ou royaume de mon pere, car j'ay entendu qu'il est trespassez et que Grandomes le roi de Blasque  veult par force ma mere desheriter du royaume de Constantinoble, de quoy je doy estre roy et seigneur, se Dieu me donnoit force et pouoir de le requeurre contre mes ennemiz".
Quant l'empereur oÿ Orchas son compaignon, si lui attendria le cuer et en ot grant pitié, puis dist:  "Si m'aïst Dieu, beaux doulx compaignon et ami, or soiez asseür que vous ne yrez pas sans moy.
Mais tout ainsi que vous m'avez aidié a mon grant besoing en bonne foy, je vous aideray loyaument au vostre et feray tant a l'aïde de Dieu et de mes gens que vous serez en possession et saisine de l'empire de Constantinople, par force ou par amours, mais je vueil que tout avant vous plevissiez et fianciez Romaine ma suer, et que me prometiez que vous la prendrez a femme et a espouse, quant vous averez vostre païs quitte et en paix.
--  Chier sire", dist Orchas,  "cinq cens mercis de la damoiselle que vous m'avez ottroiee, car plus riche present ne me pourriez faire ne que je tant aimasse.
Et sachiez que, se j'estoie sire et roys de tout le monde, si l'en feroie je dame et roÿne, se il lui plaisoit.
Et aprés, sire, je vous mercie, de quanques je puis, de l'aïde et du secours que vous  m'avez offert et presenté par vostre humilité".
Sur ce la damoiselle fut mandee, si la fiança Orchas en la presence de tous les barons de Romme et lui promist et enconvenança que, si tost qu'il avra son royaume et empire quitte et delivre, il la prendra a femme et la fera empereÿs de Constantinoble, se Dieu lui adresce son esperance.
Quant Orchas ot la damoiselle Romaine plevie et fiancee, ainsi que vous avez oÿ, l'empereur de Romme fist semondre et assembler ses ostz.
Et tantost qu'ilz furent venus et assemblez, Aigres print la croix par le conseil du pape, et par le congié de Milie l'empereÿs sa femme.
Et ce fist il pour doubte du pechié de son pere qu'il avoit occiz, si que, pour ceste cause, il lui vint en voulenté que, quant il avroit conquesté la terre qui devoit estre a Orchas son compaignon, il yroit au Saint Sepulcre en pelerinage, pour faire satisfaction de son pechié.
Quant ce fut fait, l'empereur fist apareillier les nefs, tant et de telles comme il lui failloit et convenoit pour tant de gens comme il menoit avecques lui.
Et quant tout fu prest, il fist ses gens entrer es nefs, puis print congié a Milie sa femme, qui  de ce fut moult courroucee et esplouree.
Et entrerent en sa nef lui, Orchas et Romaine sa suer, et quant ilz orent bon vent, si nagerent tant par nuit et par jour que ilz arriverent a une journee prez de la cité de Constantinoble, qui moult estoit cité de grant seigneurie.
Et lors que Orchas et les Rommains choisirent la cité ou ilz tendoient a aler, si en orent moult grant joie, et ainsi que ilz furent aprouchiez, Orchas dist a l'empereur:  "Sire, que vous semble de la cité qui fut mon pere?   --  Par ma foy", dist l'empereur,  "elle est belle et noble.
--  Certes", dist Orchas,  "le cuer me dist que ma mere est la dedens en prison et que Gramdomes a saisi la cité, puis que mon pere est mort, de quoy je doy avoir la seigneurie.
Si m'en plaings a Dieu et a vous.
--  Se Dieu me vueille aidier, compaings", dist Aigres,  "moy et mes hommes sommes du tout a vostre commandement.
Si vous loz en bonne foy que vous mandez a ce roy par un message que il vous rende vostre terre, ou, se ce non, il ne avra jamaiz un jour de paix.
--  Sire", dist Orchas,  "grans mercis de ce conseil, et pour Dieu envoiez y cellui qui vous plaira".
Lors commanda Aigres au seneschal de l'ost qu'il voulsist faire ce message et cil ne l'osa desdire, ains respondi que il le feroit moult  voulentiers.
Sur ce l'empereur print port et descendi a terre entre lui et ses gens; et le seneschal ne volt plus demourer, ains monta sur un cheval et s'en ala grant aleüre vers la cité et entra dedens la porte sans destourbier, puis demanda a ceulx qu'il encontra ou il pourroit trouver Gramdomes.
Assez trouva de gens qui lui enseignerent; adont n'arresta le seneschal jusques a tant qu'il fut devant le palais, et yllec descendi de dessus son cheval et le bailla a garder a un varlet qu'il trouva, puis s'en vint au portier et fist tant qu'il le laissa entrer ens ou palaiz.
Lors s'en vint le seneschal devant le roy qui avoit devant lui grant compaignie de chevaliers et dist ainsi:  "Sire roy, ce seigneur qui gouverne tout le monde vous octroie joie et honnour, se ainsi est que ma raison vous vueillez octroier, ou autrement je ne le diz mie.
Roy, l'emperiere de Romme m'a cy envoié en message de par son compaignon Orchas qui vous het de mortelle haïne, car ceste terre fut a son pere et vous la tenez a tort et sanz raison.
Si vous mande l'empereur, qui en cest païs est arrivez atout son effort, que vous a son compaignon rendez sa terre et l'en laissiez joïr et posseder paisiblement, car vous n'y avez nul droit.
Et se ce ne voullez faire, je vueil que vous  sachiez pour vray que, s'il vous puet prendre par force nulle, il n'avra ja mercy de vous.
Et vous deffie maintenant de par lui".
Quant le roy Gramdome entendi le message, si ot tel duel que par un pou qu'il ne enraga, puis dist a ses chevaliers:  "Or tost, seigneurs, prenez moy ce glouton qui m'a cy laidengié en la presence de vous, et gardez que il ne s'en voise viz".
Lors eüst esté le messagier miz a mort sanz nul respit, quant deux princes sages et avisez dirent au roy:  "Sire, sachiez que vous ferez grant honte et grant diffame a vous mesmes, se vous au message faictes despit ne villenie, car il dit bien ce que dire doit, puis que ainsi lui est commandé, ne il n'affiert a nul autre homme d'autrui message laidengier, ains lui doit on laissier dire toute sa voulenté".
Lors fut le seneschal respitez de mort par le commandement du roy, car il vist bien que a lui mal faire il ne avroit point d'onnour, puis dist au messagier:  "Frere, tu t'en yras a ton seigneur et lui diras de par moy qu'il a fait grant folie d'entrer en ma terre, et bien vueil que il sache de par moy que il ne nous tendra point cy dedens enserrez, ains avra demain au matin la bataille, se il ne s'en fuit.
--  Sire", dist le message,  "ce poise moy quant autre chose ne voulez faire.
Et puis qu'ainsi est, je m'en yray et diray a monseigneur  l'empereur la responce que vous m'avez faicte".
Atant le seneschal s'en parti, sanz congié prendre, et vint a son cheval, si y monta vistement et se mist au retour grant alleüre, tant qu'il fust revenus a l'ost qui fut assez prouchaine de la cité.
Lors que Orchas vist le seneschal, il vint a lui et lui demanda que le roy Gramdomes avoit respondu:  "Sire", dist le messagier,  "je vous plevi que encores il n'a talent que la cité et la terre rende a vous ne a autre, ains vous mande que demain au matin vous avrez la bataille contre lui, forte et crüelle.
--  Sire seneschal", dist Orchas,  "je prie a Nostre Seigneur qu'il soit ainsi".
Lors commanda l'empereur a tendre trefz et paveillons ou ilz reposerent toute la nuit; et furent ceulx establis, qui l'ost deurent garder de si a l'andemain que chascun se leva et garnit son corps pour lui deffendre.
Et l'empereur mesmes et Orchas furent armez moult noblement.
Quant ilz se furent armez et apareilliez pour combatre, ilz se mirent a voie pour aler vers la cité et ordenerent leurs batailles.
Et quant ceulx de dedens entendirent la noise et le bruit, si furent en pou d'eure garniz et aprestez.
Et furent bien .XLm.
Griffon ou plus.
Dont monterent sur leurs destriers et yssirent dehors la cité en une  plaine.
Et Gramdomes le roy si devisa .V.
eschielles de ses gens en pou d'eure.
Aprés ce les ostz vindrent l'un vers l'autre et, a l'encontrer, s'entredonnerent merveilleux coups; et Orchas si se desrenga tout premier et fist tant d'armes celle journee qu'il n'est nul qui n'en eüst grant merveille, car il le faisoit de grant voulenté: il abatoit et occioit ces gloutons si dru que nul ne l'osoit attendre.
Longuement se combattirent les Griffons contre les Rommains et moult en y ot d'occiz d'une part et d'autre, mais Orchas, Aigres et Gallopin abatoient tant de ces Griffons que je n'en sçay le nombre, par quoy Griffons furent en grant effroy, tant qu'il escheut que Aigres perçut Gramdomes le roy, qui s'en vouloit aler fuyant.
Donc courut Aigres tant aprés qu'il l'aconsieuvy et lui donna un tel coup de l'espee sur le heaume que tout le pourfendi et lui cassa la coiffe, si que le brant, qui soef tranchoit, lui abati la destre oreille, et descendi le coup par dessus l'espaulle du roy si merveilleusement qu'il cheÿ a terre tous estonnez.
Et quant Aigres le vist a terre, il descendi isnelment de son destrier et esma pour lui couper la teste, quant Gramdomes lui pria mercy et lui dist:  "Ha! gentilz emperiere, aiez mercy et pitié de moy,  car vez cy mon espee que je te rens".
Et quant Aigres entendi le roy, si retira son coup et reçut l'espee que il lui presenta, puis lui fist fiancier prison.
Et lors que les Griffons virent que leur seingneur estoit pris, ilz s'enfouyrent tout desconfis, sanz plus attendre, et cellui qui le mielz pouoit fouir se mettoit au devant, ne il ne attendoit per ne compaignon.
Et sachiez que ilz ne fuyoient pas vers la cité, ainz fuyoient, tant que voie leur dura, jusques en leur païs; car depuis que leur seigneur fut prins, ils n'orent oncques puis esperance de eulx deffendre et pour ce tournerent en fuite.
Lors Aigres et Orchas entrerent en la cité de Constantinoble sanz contredit, et furent receüz de ceulx dedens a grant joie.
Adonc fut miz Gramdomes en prison et la mere Orchas en fut ostee, qui longuement y avoit esté en grant destresce.
Et quant la roÿne vist et recongnut son filz, si ot si grant joie que a paine que le cuer ne lui ouvry de la leesce, siques de grant piece elle ne pot mot sonner.
Et quant elle pot parler:  "Hemy! mon chier filz, l'eure soit benoite quant tu m'as delivree du grant peril ou le traïtre m'avoit mise".
Et quant elle ot ce dit, elle vint a l'empereur et le  mercia de quanques elle pot et sçot de l'aïde et du secours qu'il avoit fait a son filz et a lui.
Ainsi que vous avez oÿ, fut la cité de Constantinoble concquise.
Et quant ce vint l'andemain, Orchas espousa Romaine la suer de l'empereur de Romme, au moustier Sainte Soffie, et furent couronnez cellui jour a grant honnour plus que je ne vous savroie deviser, ne il n'est nul qui vous sceüst raconter ne dire la grant joie ne le deduit que on y fist, car Orchas se mist en paine de tenir riche court et planiere, pour la haultesse l'empereur son seigneur.
Et pour l'onnour et la reverence de lui, il fist Gallopin son escuier chevalier, et pour lui faire plus grant honnour, il fist plusieurs autres chevaliers nouveaux avecques Gallopin.
Et quant ce vint au departir, Orchas paia si largement les souldoiers de l'argent, que Gramdomes avoit amassé, que chascun s'en loa.
Et quant Aigres ot sejourné huit jours avecques Orchas son compaignon, il fist atourner et apareillier ses gens et ses nefz bien garnir et se apresta pour faire son pelerinage.
Quant tout fut garni et apresté, l'emperiere de Romme print congié a Orchas et a sa suer.
A celle departie ot mainte lerme ploree et grant duel demené.
Et atant Aigres s'en entra en mer et maint chevalier avecques lui, et l'emperiere Orchas et Romaine sa femme demourerent  en grant honnour et en grant seigneurie et userent leurs vies ensemble bien et en paix.
Et Aigres de Romme, lors qu'il fut entré en mer entre lui et ses gens, ilz orent vent a voulenté si que en pou d'eure ilz ne virent que ciel et mer, et exploicterent tant les pellerins que ilz virent devant eulx la terre de Surie, dont ilz furent liez et joyans.
Et assez tost aprés ilz vindrent a droit port, puis s'en yssirent des nefs, rendans graces a Dieu de ce que ilz estoient si sauvement venus en la Terre Sainte.
Lors qu'ilz furent descendus, Aigres et ses compaignons si monterent sur leurs destriers et chevaucherent tant qu'ilz vindrent en la cité d'Acre, ou ilz furent receüz moult honnorablement, ainsi que il appartenoit a empereur, et prinsdrent hostel ou plus riche lieu de toute la cité.
Et ceulx d'Acre en orent moult grant joie de sa venue, car ilz estoient enforciez de .XL.
mille hommes ou de plus, qui sejournerent en la ville par l'espace de .XXVI.
sepmaines.
Et cependant ilz firent mainte envahie aux Sarrazins, si que, par leur proësse et par leur vasselage, ilz les tindrent si court qu'ilz ne se osoient monstrer ne yssir de leurs fermetez.
Et quant l'empereur ot bien fait son devoir en la Terre Saincte, il s'en ala au Sepulchre ou il fist sa prïere et son affliccion.
Et quant il ot bien fait son pelerinage, il ne voult plus en la terre sejourner,  ains fist appareiller son oirre pour retourner en son païs, et s'en vint au port ou il avoit ses nefz laissees.
Et quant tout fut prest et appareillé, l'empereur et ses gens entrerent dedens les nefs tous ensemble et puis s'en entrerent en mer et nagerent tant, par nuit et par jour, qu'ilz arriverent au port de Romme.
Et quant ceulx de son paÿs sorent la nouvelle, il n'y ot cellui, grant ne petit, qui n'eüst grant joye.
Sur ce l'empereur et ses gens descendirent a terre en grant joye, et Milie sa femme vint a l'encontre de luy, en grant compaignie de belles gens moult bien armez et noblement.
Et lors que Milie choisi Aigres son seigneur, elle couru a l'encontre de lui, les braz tenduz, et baisierent l'un l'autre moult doulcement.
Aprés ce Milie demanda a l'empereur nouvelles de son bon compaignon Orchas et s'il avoit espousee Romaine:  "Dame", dist l'empereur,  "je vous dy certainement que Orchaz a pris ma seur a femme, et sont haultes gens a grant pouoir, autant ou plus comme nous sommes, car il est empereur de Constantinople et ma seur emperiere".
Dist la dame:  "Aouré en soit Dieu, car grant honneur y est bien employee".
Et ainsi ilz s'en alerent en la cité de Romme tous devisans.
Quant Aigres l'empereur fu retourné de son voyage de Jherusalem au Saint Sepulchre, chascun fist grant joye de sa venue, car il s'estoit tant fait amer a chascun que celuy estoit bien joyeulx qui luy pouoit faire chose qui luy feust plaisant et aggreable.
Et par ce il tint son empire toute sa vie.
Mais ne demoura gueres, aprés ce que l'empereur fut revenu du Saint Sepulchre, que Geufroy le potier mourut, qui grant temps avoit esté recluz en ung hermitage, qui estoit dehors la cité, ou lieu mesmes ou son pere Berinus fut enfouy.
Car lors que le preudomme qui y demouroit ou point que Berinus y fut porté, mourut, Geuffroy le potier s'y rendy et laissa le siecle pour Dieu servir; et quant il pleut a Nostre Seigneur, il devia moult sainctement.
Et en vindrent les nouvelles a Aigres, qui fut de sa mort moult dolent.
Dont fist l'empereur faire un moult riche sercueil tel comme il appartenoit a roy, et le fist mettre dessuz Berinus son pere, puis fist enterrer Geufroy le potier emprés son pere, pour la grant amour qu'il avoit a lui fait et a son pere, par plusieurs fois, a leurs grans  besoings.
Et quant ce fu fait, Aygres fist edifïer en celui lieu une eglise, ou il mist et donna grans rentes, et y estably prestres et autres bonnes gens, qui desservoient l'eglise en depriant par nuit et par jour, pour ceulx qui la gisoient et pour toutes autres ames des trespassez, qui mestier en avoient.
De ceste chose fut moult l'empereur loé et honnouré et y acquist envers le peuple moult de graces.
Il mesmes vesqui toute sa vie moult sainctement et menerent bonne vie et honneste entre luy et Milie sa femme, qui estoit bonne dame et religieuse.
Se Aigres aymoit Dieu et servoit, il le devoit bien faire, car moult lui avoit fait grant bonté et grant largesse, quant, par sa digne grace, il l'avoit mys en si digne haultesse comme d'estre empereur de Romme, et l'avoit osté de la grant misere et de la povreté ou Fortune l'avoit tenu moult longuement.
Mais elle l'a mis ou plus hault lieu de sa roe et l'a si bien estoré que jamais nul jour il n'a pouoir de tourner en sa grevance, ains monta toujours plus en plus jusques en la fin.
Desoremais est bien temps de mon livre affiner, car espoir qu'il tourneroit a aucuns a ennui, se plus longuement y mettoie.
Et nonpourquant si y a il encores assez matiere, se plus  en voulsisse compter, de bonne et de belle.
Mais vous savez bien que aucunes fois beaux chanteurs ennuient, et pour ce j'en m'en passeray atant.
Si prie a ceste fin au sauveur de tout le monde qu'il doint honneur et bonne avanture a tous ceulx qui ce livre cy diligemment lyront et entendront, et en bonne patïence jusques a la fin toujours vivront.
Amen.
.
