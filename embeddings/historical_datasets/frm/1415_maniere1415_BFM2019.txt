Salutations ; comportement social  Sire , boun jour.
Sire , boun jour a vous.
Ou :.
.
.
boun jour vous doyne Dieu.
Sire , boun matyn.
Sire , boun matyn a vous.
Sire , Dieu vous save.
Sire , Dieu vous benoy.
Sire , a Dieu soiez.
Sire , Dieu vous doyne bone vie et longe.
Sire , a Dieu vous comande.
Sire , Dieu vous doyne bon sanyté et bon joye.
Sire , Dieu vous garde.
Sire , et vous auxci.
Sire , bon soer.
Sire , boun soer a vous.
Sire , vous estez bien encountrez.
Sire , vous estez bien venu.
Sire , Dieu vous esploite.
Sire , Deu vous avaunce.
Sire , prou vous face.
Sire , grant mercy.
Sire , voulez vous manger ové nous ?  Non , syre , certys j' ay mangé.
Sire , bevez.
Sire , comencez.
Sire , pernez le hanap.
Sire , noun pas devant vous , si vous plest , par Dieu.
Sire , ferez ore.
Sire , a Dieu , bone noet.
Sire , bone noet vous doyne Dieu et boun repos.
Sire , coment ové vous est ?  Sire , le meulx pur vous , graunt merciez.
La bataille d'Azincourt  Sire , dez queux partiez veignez vous ?  Sire , je veigne dez partiez de Fraunce.
Sire , quelez novelx de par dela ?   Sire , le roy est en bon point - loiez soit Dieu - ovesque toute sa compaignie en lez parties de Normandie , et il est en sanitee luy mesmes , mes plusours de sez gentz sount maladez et beaucope d' eaux sount mortz.
Et en oultre , le roy arryva illoeques joust la ville de Harfleu et avoit mys un graunt siege sur la dite ville ovesque la nombre de .lx.
mille persones et parmy la grace de Dieu , il ad conquys la dicte ville et est remeué de la dicte seege et soy purpose pur aler vers Calays parmy la terre de Fraunce.
Et puis j' ay oye dyre qu' ore tarde , lez seignours de Fraunce ovesque la nombre de .l.
ou .lx.
mille persones armez ount encontrez le roy par le chymyn , et le roy ovesque la numbre de .x.
mille persones ad combatuz ovesque eaux a un lieu apellé Agincourt , a quele bataille i sount pris et tuez .xi.
mille personis dez Fraunceys et sount tuez forsque .xvi.
persones dez Englés , dount le duc d' Everwyk estoit un et le counte de Suffolk un autre.
Et le roy avoit le champe et le victorie - loiez soit Dieu - et mist toutz lez autrez Fraunceys au fewer.
Et issint le roy tient soun chymyn vers Calays et soy purpose de retourner en Engleterre par la grace de Dieu.
En oultre , sire , vous dy pur certeyn que lez Fraunceys que furent pris al dit bataylle Agincort , c' est a ssaver le duc de Orliaunce , le duc de Burbayne et plusours autrez countes , chivalers et esquiers vaillauntz si bien d' autrez estraungez terrez come de Fraunce , serrount anmesniez le jeody prochein aprés le feste de Seint Martyn envers Loundres.
Et ils sount arrivez a Dovere , et toutz lez gentz de Kent et d' Essexe suffisaunt surrount moustrés en lour meilour array par le haut chymmyn enter Caunterbery et Londres.
Et lez gentes de Loundres byen armez et arrayez eux moustrerent sur le Blakehethe pur encountrer lez ditz Fraunceys , afyn q' ils purrount veyer quele poeple sount lessez derere le roy en Engleterre pur la saufgarde de mesme le rayme.
En route pour Oxford  Syre , ou pensez vous chivacher anoet ?  Sire , a la prochene ville , si Dieu plest.
Sire , que l' apellez la prochyin ville ?  Sire , l' apellent Oxone , verement.
Sire , de celle ville j' ay oie parler graunde bien de moult gentz.
Sire , come bien longe decy est ycelle ville , je vous pri ?  Sire , nous avouns biene .x.
lewes illoeques unqore.
Ore , sire , lessomes chivacher ensemble , je vous pri , quar je pense aler - ou : chivacher - a mesme la ville , mes je ne coni pas bien le chymyn.
Et si me voillez l' enseigner , j' estoise graundement tenuz a vous , par ma foy.
Sire , volunters.
Et je suy treslés de vostre compaignye , mes je me doute que je ne puisse mye vous suer , quar je suy en partye malade et non pas toutz gariz unquore.
Et mon chivalx est laas et cloyé devant et derere.
Soun doos auxi de la seel est blessé , et l' un oil est ousté , mes unquore il n' est pas vougle.
Et quant il vient a un fossé parfounde , moy covyent luy porter , qar certis il ne poet mye sez jambes hors de le tay lever.
Donques , sire , alomes ensemble en noun de Dieu et nous y vendrouns en bone temps par le haut solayle , si Dieu plest.
Ore , sire , ou serromes loggez quaunt nous voignomes la ?  Syre , a le Molyn sur le hope en la rewe de Northyate est le meillour hostelle d' icelle ville come je suppose , qar nous y averoumes bone chier et vitaille assez pur hommez et chivachx et boun merché.
Dialogues à l'auberge   Dialogue avec l'aubergiste  Hosteller , hosteller !  Sire , sire , je su cy.
Purromez nous bien estre loggez cyeyns ?  Certes , mes moistres , vous estez tresbien venuz tantostz.
Combien estez vous en nombre ?   Moun amy , nous ne sumus icy a present forsque .vi.
compaignons et .iii.
garçouns ovesque noef chivalx , mes y sount plusours de nous conpaignons derere.
Sire , vous seriez loggez ycy bien assez tout si vous eussez .c.
chivalx.
Sire , ont vous chivalx bew ?  Non , pas unquore , quar il sount trope chaudez pur boire , pur ce que nous avons chivaché fort de Tettysworde tanque encea.
Et auxci nous estoions pursuez ové larons icy a Shottore , et ce nous chivachs n' eussent esté le meillours et la grace de Dieu nous eust eidé , nous n' eussomes mye escapé saunz robber , mez loiez soit Dieu que nous ore sumus icy en savetté , quar nous y awiouns grant pour.
Et pur ce lessez nous garçouns amesnere nous chivalx suys et juys en le rwe en tanque ils soient enfreydez et puiz lez eawer et laver bien profunde issint que lez estrwez et senglez soient nectez , savant lez cellez ové lez hernoisez secchez , et puis regardez que nous eions un bon estabile chaude et bien literez tanque a la ventre de le chivalle , quar le temps est froyde , et auxci mettés waddes de paile sek desouthe lour senglez et frotez bien lour jambys issint q' ils ne soient mye crachez et puis lour donez chescun chivalx .ii.
botels de feyn et .i.
derrer de pain.
Hosteler !  Sire ?  Coment vendez vous de l' aveigne ?  Sire , pur .iiii.
deners le busselle.
Verement , c' est boun merché.
Ore , ou est la dame de cyens ?  Syre , ele viendra tauntost.
Ele est evesque une commere et ne demura guerres.
Dialogue avec la patronne  Dame , bon soer.
Sire , vous estez tresbien venuz.
Sire , coment a vous est et coment avez vous valu depuis que vous fustez derreinement ycy ?  Dame , bien , grant mercy , et le meulx que vous vaillez bien.
Coment vaille vostre maryt et tout vostre mesnage ?   Sire , bien - loiez soit Dieu - et le meulx pur vous.
Sire , vuillez vous approcher a la sale ou vuillez monter a la chamber ?  Nony , dame.
Nous vollons prender nostre chamber par temps.
Et vollez vous nous faire a nous un boun fu en le chemené pur nous rechaufer ? Et baillez a nous de vostre pain et un hanape de vostre servoise pur nous rehaiter , quar nous sumus moillez et laas et nous avons chivachez a jour de huy .xl.
lewes et plus , par may foy.
Sire , c' est grant travaille pur vous qu' estez veille et maladez ! Et je vous promette que vous avrez le meillour servoise cyeins qu' est en ceste ville.
Et vous bevrez de mesme le pot que nostre sire bevroit c' il fuist a l' ostelle , quar je le mettray a broche pur l' amour de vous.
Et si vous vuillez boire de vyn , j' envoieray a une taverne joust le Quatrefukes , l' ou une pip de bon vin vermaille est novelment a broche , et a la Corne sur la hope vous averés de boun malvusia , romeny , bastarde , osey , tyr , vyn cret , vernage , ypocras et vyn blanc.
Ore , beele dame , qu' avrens a souper ?  Sire , vous averez a soper viande assez , mez ditez a moy si vous vuillez avoir vostre viande apparaillé cyeins ou a le kewes ?  Nonil , dame , en vostre cusyne demesne - ou autrement :.
.
.
en le chemeney devant nous.
Syre , quel maner de viande aymé vous meulx ?  Dame , fayte nous avoir dez meillours vitaillez que vous avez ou que vous purrez trover a vendre.
Sire , j' ay cyeins bouns pulcyns , chapons , gelyns , pygeons , owes , porcellez , joefnes et gras , perdrys , plovers et autrez oyseux petitz et grantz : heyrons , fesans et cockes du boys ou videcockez , betayes , allowes , esturneux , dez gruez auxi et de gryvas , et d' autre volatyl savage je ne fayle ryens , signes , malardes , columbes et pigeons.
De poires et pommez j' ay plentee ; formage et noes vous ne faillerez point.
Et puis dez oues , bone candelle Et a vostre lyt une damoysele beal.
Dame , Grant mercy de vostre soper , Mes de nostre lyt lessam parler ,  Et de nostre dyner demayn a matyn Et pius nous irrouns nostre chymyn.
Syre , Vostre lyt serra fait bien tost et bealement Pur vous coucher et dormer en ycelle saunz songer et torment.
Dez oraillers , dez plumes et lynceux blancz , materassez , Coverlitz et blanketes , curtyns , tester et syllour , Vous y averez tout entour.
Ore , dame , Grant mercy de vostre beal cheir.
Pernez le hanap et bevez le vyn cleir , Quar a vostre congee voilloun dormer.
Appellez hosteler pur nous counter Come bien paierome pur nous chivalx et vostre soper.
Prendre soin des chevaux  Hostiller !  Syre ?  Sount nous chivalx apparaillez pur toute la noet ?  Sire , non pas unquore , mes lessez vostre garçoun venir et dire quei de provendir ils avrount.
Johan !  Mastyr , que vuillez vous ?  As tu sopé ?  Oyl , syre.
Tien le hanap et bevez une foiz , mez ne bevez mye trope haut pur doubte que vous soiez ivrez.
Et puis va a l' estable et oustez lez sellez de lez chivalx et eaux correiéx et frotez biene lour jambez.
Et auxci cerchez lour pees et le stoppez de coyne.
Et pernez de grece et de bon servoise et lez boillez ensemble , et lavez ové ycelle toutz lour jambes.
Et auxci pernez de ceef et de lyne et lé fryez ensamble en une paille veille de fere ou d' aresme , et stoppez le pee del chival gris qu' esteit cloié.
Et pius lour donez de provendre assez , c' est a saver a chescun chival une pek d' aveyne et plus de pain si vous veiez que bosoigne soit.
Et demayn levez bien matyn et appellez un ferrour , le meillour que purra estre trovez a la ville , et lessez lui ferrer le chivalle blanc , le chival noire , le chival sor et lez autrez hakeneys enveyrone.
Et Jakes , je toy promette verement , si ceste chose ne soit mye fait come je vous ay dit - ou : si je trove ascun defaute en ta persone - je toy fray coruser issint que tu compariez grevousement.
Demander l'addition ; dispositions pour le lendemain  Hostiller !  Syre ?  Baillez cea dé « de » dans l’édition, corrigé d'après l’AND.
jettours et lessoms compter combien nous avons a la chambre et combien a l' estable.
Sir , j' ay compté ovesque vostre vadlet Guillam en la presence de sir Hughe vostre chapeleyn.
Bien ; de cella je suy content.
Tien ta mayn et pernez l' argent.
Combien amounte trestout compté ?  Sir , il amounte a .v.
solz .i.
dener meyns.
Ore appellez la dame et emple le hanape et bayllez nous a boire.
Faytez nous avoir lez poumes rostez et mettez de payn tosté a le feu que fra nostre beverache plus fresk.
Dame , bevez.
Sir , commencez.
Dame , pernez vostre hanap , par Diee.
Sir , non pas devant vous , si vous plaist.
Dame , quei avrons demain a nostre dyner ?  Sire , vous avrez viande assez , coytez , rostez et pestez.
Mes ditez moi vostre volunté quei vous aymerez meulx.
Dame , faitez nous avoir braun du sengler ové le mustarde , bones joutes ovesque boef , motun et porc boillez , et ceo sufficera pur hommes travaillantz.
Le marché de Woodstock  Dame , ou est vostre maistre ?  Par Diee , sire , il est alé a la feire d' une ville qu' est dys lewes decy , appellé Wodestoke.
Dame , quele merchaundyze voet il vendre ou achatre illoeques ?   Sir , il ad la a vendre boefs , vaches , bovetz , veeles , tores eysnés et joefnes , porcz , senglers , troyes , chivalx , jumentz , polayns , berbys , motouns et berbys du mere , toups , agnelx , kedux , cheverelx , asnes , mules et autrez bestes.
Il a auxi la pur vendre .xx.
sackes , .iii.
toddes , .iiii.
peres et .v.
clowes de layne , deux centz peaux lanuz , .xiiii.
draps longez et dys doszeyns de mellez d' Oxenforde , .xx.
kerseys d' Abyndoun , .x.
blanketz de Wytteney , .vi.
rougez de Castelcombe , .iiii.
russet de Colchestere scarletz , bloyes ou pers selestiens , plunketz sanguyns et violetz en greyn rayés , motlez de Sarisbury et autrez divers colours de plusours sortz pur fayre lyverees si bien as seignours , abbees et priours come as autrez gentils du pays.
Il a auxci de lynge , toille , canvas ou cambre , cordes , savoun , oyle , fere , pevere , zingebre et autrez espicerie et mercerye ataunt come lui coste .c.
livres.
Publicité pro domo ; ce qu'apprend un élèvé de William of Kingsmill  Syre , je vous pri , ou pansez vous chivacher ore decy ?  Dame , droit a Loundres , si Dieu plaist.
Sir , d' une chose je vous prieroy , si j' osasse.
Ou :.
.
.
fuisse si hardy.
Dame , pur l' amour de vostre maistre et de vous , je fray ce que je purray , savant moun estat , a vostre pleser.
Sir , j' ay icy un fiz de l' age de .xii.
ans et , solounc vostre avys , il est la voluntee de moun maistre et de moi pur lui estower a un boun homme de mestier en Loundres , la ou il purroit bien estre enseigné et governé en le manere d' apprentys illoeques.
Dame , appellez l' enfaunt et lessez moi lui veier.
Moun fiz , avez vous esté a l' escole ?  Oy , syre , par vostre congé.
A quel lieu ?  Syr , a l' ostelle de William Kyngesmylle Escriven.
Beau fyz , comben de temps avez vous demurrez ovesque luy ?  Sire , forsque un quart de l' an.
Cella n' est que un poi temps , mes qu' avez vous apriz la en ycel terme ?  Syr , moun maystre m' ad enseigné pur escrire , enditer , acompter et fraunceys parler.
Et que savez vous en fraunceys dire ?   Sir , je say moun noun et moun corps bien descriere.
Ditez moy , qu' avez a noun ?   J' ay a noun Johan , boun enfant , Beal et sage et bien parlant Engleys , fraunceys et boun normand.
Beneyt soit la verge que chaste l' enfaunt , Et le boun maistre qui me prist taunt.
Je pri a Dieu tout puissant Nous graunte le joye toutdiz durant.
Auxci , sire ,   J' estoy eyr a le feste Ovesque moun chief , ové moun teste , Mez chiveulx recercilez , le frount devant , le col derer , Lez orellez , lez oillez ové le vewe clere , Lez papiers et le purnele , lez surcilez , le nees , lez narrez et le tendron , Le bouche ové le palet amount , Lez dentz , la lange , lez gyngyves , lez faulx , le jowes et le mentoun , Lez lyvres desuis et desutz qu' enclosent lez dentz envyrone.
Le hanapel Ové lez templez et le cervel , Le fosselet , la gorge devant La gargalette , la ou moun aleyne est passant.
Enmy le teste est le greve , le cakenole derere , la visage devant ; De tout le teste je n' ay cure de la remanant.
J' ay auxi le pys ou le pecteyne , Lez espaulez , blasoun et l' eschyne , Ventre , os , dos , mamels , costees , coustees , umbyl et la peel dehors Que covere le vyt , lez coyllouns , le cuyl , la chaar et tout le corps.
En mylyeu derer mez braas J' ay lez coubtez sur queux je decline quant je su laas.
Parentre le coubte et la cowe de ma mayn J' appelle un cubyt en longuere certein.
Sur mez mayns j' ay lez deyes ov lez ungles d' eaux cressantz , et le poyn que clost la mayn quant j' ay scié un poignoun de blee dedeins la paum.
Dedeins le ventre j' ay le coer ov qui je panse de moun seen D' apprendre et fayre bien , Boweles , entrels , foy , esplen et renoun , Estomak , veyns et pulmoun ,   reyns et punyl dehors , feel dedeins et vescye.
J' ay auxi lez jambes ov l' assure , Quysseux et lez genules , nages et la forcheure , Lez piés ové lez kevyls , lez urtiles , le plaunte et le taloun Dount le fraunceys est comun.
Auxi , sir ,   J' ay de draps qu' apparteignent a moun corps ,   De lynges et de laynes , sengles furrez et doublez dedeins et dehors , chausez , solers , botes ou hoseux et boteaux , chausemblez , esporons , chemyse , brays et brael , cote , purpoint et kertel , surkot , mantel , tabarde et cloke , hopelonde , chaperoun , pilion et chapelet et autre garnement ové manchez longez , largez et bien taillez.
Et si mestier y soit , j' ay un coiffe , peigne et un keverchief de soy , de fyle et de cotoun.
Mes je ne vuille mye oblier Ma burse ne moun aguler.
Et quant ma femme serrat enseyntee , ele serra seintee de bone seinture , S' il ne soit de soy , il serra de quyre , Moun dage et moun cutelle bien trenchant , la gaigne beal , Espeye et bokeler d' acer fyn ov beal forure et lemel novel.
Mes je ne vuille mye tyrer moun espeye hors de la forure Saunz graunt eye , ov cause resonable , quar l' em dit en Seint Escripture :  ‘ Cyl qui coveyte ferer ovesque l' espeye , par espeye il serra feruz.
’   Auxi , beal fyz , je toy enseigne de comune langage et d' autre maner de parlance ,   Et dez divers chosez , bestez et de gaynerie , Issint que de parler droit.
Vous ne faillerez mye  Si vous treiez a bone compaignie Et guerpez lez maveys et lour folye.
Mes d' un homme et d' une femme ne de lour enfaunt Il ne bosoigne pas pur parler taunt De lour fiz , file ou filette , Garsoun , pusele ou garsette ,   Valetz , lowys , servantz ne lour apprentys , veysyns , maistres , soverrignez , seignours , subgitz , lour amys et bienvoillantz.
Auxi dez emperours , roys , dukes , countes , barons , chivalers et esquiers lessom parler.
Del pape auxi et dez ercevesques , evesques , archedekenes , denes , officials , prestres , clerkes , abbees , moignes et priours , freres et chanons , noneignies et autrez religiousez.
De la roigne auxi et de la duchesse , d' autrez damez et de la countesse , de la soer et sorceresse , de lez veillez , vewes et virgines , de lez ribaudes ou paillardez , putaignes , putevilez et villayns , larouns , felouns et traitours.
Autre fraunceys j' ay aprys pur un chate , un rate et un sorys ; lyver , livre , levere et leverer ; aes , tables et brichetz , sceiles pur la sale , docers , bankers ou quarreux , cheyres , aundyres , fourches de fere pur le feu , basyns , ewers et chaufours , poz et paillez d' aresme , coupes d' or , pieces ou tassez d' argent endorrez , hanaps de fraxmes ové lez coverclez peyntez ,   Launcez de verre , Hachez de guerre , Coynés pour couper bastouns de keyne Et coignes pur lez busshes fendre Et l' argent coignee prendre.
Et autre armure , c' est a ssaver baysnet ov l' ombrere et la ventaille , plates , pesynes et habergeons , vambras , rerebras , quisseux et gauntz de plate , arkes , setes et cordes pur lez arkes.
Vesselle auxi d' argent et d' esteyne , c' est a ssavoir deux doszeins dez cuillers d' argent merchez ové le teste d' un libarde , .iii.
douszeyns plateaux , .iii.
doszeins esquiles et .iii.
doszeins saucer.
.
